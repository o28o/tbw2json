{
    "dhp33-43:33": "Phandanaṁ capalaṁ cittaṁ,dūrakkhaṁ dunnivārayaṁ;Ujuṁ karoti medhāvī,usukārova tejanaṁ.",
    "dhp33-43:34": "Vārijova thale khitto,okamokataubbhato;Pariphandatidaṁ cittaṁ,māradheyyaṁ pahātave.",
    "dhp33-43:35": "Dunniggahassa lahuno,yatthakāmanipātino;Cittassa damatho sādhu,cittaṁ dantaṁ sukhāvahaṁ.",
    "dhp33-43:36": "Sududdasaṁ sunipuṇaṁ,yatthakāmanipātinaṁ;Cittaṁ rakkhetha medhāvī,cittaṁ guttaṁ sukhāvahaṁ.",
    "dhp33-43:37": "Dūraṅgamaṁ ekacaraṁ,asarīraṁ guhāsayaṁ;Ye cittaṁ saṁyamissanti,mokkhanti mārabandhanā.",
    "dhp33-43:38": "Anavaṭṭhitacittassa,saddhammaṁ avijānato;Pariplavapasādassa,paññā na paripūrati.",
    "dhp33-43:39": "Anavassutacittassa,ananvāhatacetaso;Puññapāpapahīnassa,natthi jāgarato bhayaṁ.",
    "dhp33-43:40": "Kumbhūpamaṁ kāyamimaṁ viditvā,Nagarūpamaṁ cittamidaṁ ṭhapetvā;Yodhetha māraṁ paññāvudhena,Jitañca rakkhe anivesano siyā.",
    "dhp33-43:41": "Aciraṁ vatayaṁ kāyo,pathaviṁ adhisessati;Chuddho apetaviññāṇo,niratthaṁva kaliṅgaraṁ.",
    "dhp33-43:42": "Diso disaṁ yaṁ taṁ kayirā,verī vā pana verinaṁ;Micchāpaṇihitaṁ cittaṁ,pāpiyo naṁ tato kare.",
    "dhp33-43:43": "Na taṁ mātā pitā kayirā,aññe vāpi ca ñātakā;Sammāpaṇihitaṁ cittaṁ,seyyaso naṁ tato kare."
}