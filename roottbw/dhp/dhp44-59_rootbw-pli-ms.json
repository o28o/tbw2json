{
    "dhp44-59:44": "Ko imaṁ pathaviṁ vicessati,Yamalokañca imaṁ sadevakaṁ;Ko dhammapadaṁ sudesitaṁ,Kusalo pupphamiva pacessati.",
    "dhp44-59:45": "Sekho pathaviṁ vicessati,Yamalokañca imaṁ sadevakaṁ;Sekho dhammapadaṁ sudesitaṁ,Kusalo pupphamiva pacessati.",
    "dhp44-59:46": "Pheṇūpamaṁ kāyamimaṁ viditvā,Marīcidhammaṁ abhisambudhāno;Chetvāna mārassa papupphakāni,Adassanaṁ maccurājassa gacche.",
    "dhp44-59:47": "Pupphāni heva pacinantaṁ,byāsattamanasaṁ naraṁ;Suttaṁ gāmaṁ mahoghova,maccu ādāya gacchati.",
    "dhp44-59:48": "Pupphāni heva pacinantaṁ,byāsattamanasaṁ naraṁ;Atittaññeva kāmesu,antako kurute vasaṁ.",
    "dhp44-59:49": "Yathāpi bhamaro pupphaṁ,vaṇṇagandhamaheṭhayaṁ;Paleti rasamādāya,evaṁ gāme munī care.",
    "dhp44-59:50": "Na paresaṁ vilomāni,na paresaṁ katākataṁ;Attanova avekkheyya,katāni akatāni ca.",
    "dhp44-59:51": "Yathāpi ruciraṁ pupphaṁ,vaṇṇavantaṁ agandhakaṁ;Evaṁ subhāsitā vācā,aphalā hoti akubbato.",
    "dhp44-59:52": "Yathāpi ruciraṁ pupphaṁ,Vaṇṇavantaṁ sagandhakaṁ;Evaṁ subhāsitā vācā,Saphalā hoti kubbato.",
    "dhp44-59:53": "Yathāpi puppharāsimhā,kayirā mālāguṇe bahū;Evaṁ jātena maccena,kattabbaṁ kusalaṁ bahuṁ.",
    "dhp44-59:54": "Na pupphagandho paṭivātameti,Na candanaṁ tagaramallikā vā;Satañca gandho paṭivātameti,Sabbā disā sappuriso pavāyati.",
    "dhp44-59:55": "Candanaṁ tagaraṁ vāpi,uppalaṁ atha vassikī;Etesaṁ gandhajātānaṁ,sīlagandho anuttaro.",
    "dhp44-59:56": "Appamatto ayaṁ gandho,yāyaṁ tagaracandanī;Yo ca sīlavataṁ gandho,vāti devesu uttamo.",
    "dhp44-59:57": "Tesaṁ sampannasīlānaṁ,appamādavihārinaṁ;Sammadaññāvimuttānaṁ,māro maggaṁ na vindati.",
    "dhp44-59:58": "Yathā saṅkāradhānasmiṁ,ujjhitasmiṁ mahāpathe;Padumaṁ tattha jāyetha,sucigandhaṁ manoramaṁ.",
    "dhp44-59:59": "Evaṁ saṅkārabhūtesu,andhabhūte puthujjane;Atirocati paññāya,sammāsambuddhasāvako."
}