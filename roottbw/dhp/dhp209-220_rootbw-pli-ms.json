{
    "dhp209-220:209": "Ayoge yuñjamattānaṁ,yogasmiñca ayojayaṁ;Atthaṁ hitvā piyaggāhī,pihetattānuyoginaṁ.",
    "dhp209-220:210": "Mā piyehi samāgañchi,appiyehi kudācanaṁ;Piyānaṁ adassanaṁ dukkhaṁ,appiyānañca dassanaṁ.",
    "dhp209-220:211": "Tasmā piyaṁ na kayirātha,piyāpāyo hi pāpako;Ganthā tesaṁ na vijjanti,yesaṁ natthi piyāppiyaṁ.",
    "dhp209-220:212": "Piyato jāyatī soko,piyato jāyatī bhayaṁ;Piyato vippamuttassa,natthi soko kuto bhayaṁ.",
    "dhp209-220:213": "Pemato jāyatī soko,pemato jāyatī bhayaṁ;Pemato vippamuttassa,natthi soko kuto bhayaṁ.",
    "dhp209-220:214": "Ratiyā jāyatī soko,ratiyā jāyatī bhayaṁ;Ratiyā vippamuttassa,natthi soko kuto bhayaṁ.",
    "dhp209-220:215": "Kāmato jāyatī soko,kāmato jāyatī bhayaṁ;Kāmato vippamuttassa,natthi soko kuto bhayaṁ.",
    "dhp209-220:216": "Taṇhāya jāyatī soko,taṇhāya jāyatī bhayaṁ;Taṇhāya vippamuttassa,natthi soko kuto bhayaṁ.",
    "dhp209-220:217": "Sīladassanasampannaṁ,dhammaṭṭhaṁ saccavedinaṁ;Attano kamma kubbānaṁ,taṁ jano kurute piyaṁ.",
    "dhp209-220:218": "Chandajāto anakkhāte,Manasā ca phuṭo siyā;Kāmesu ca appaṭibaddhacitto,Uddhaṁsototi vuccati.",
    "dhp209-220:219": "Cirappavāsiṁ purisaṁ,dūrato sotthimāgataṁ;Ñātimittā suhajjā ca,abhinandanti āgataṁ.",
    "dhp209-220:220": "Tatheva katapuññampi,asmā lokā paraṁ gataṁ;Puññāni paṭigaṇhanti,piyaṁ ñātīva āgataṁ."
}