{
    "dhp1-20:1": "Manopubbaṅgamā dhammā,manoseṭṭhā manomayā;Manasā ce paduṭṭhena,bhāsati vā karoti vā;Tato naṁ dukkhamanveti,cakkaṁva vahato padaṁ.",
    "dhp1-20:2": "Manopubbaṅgamā dhammā,manoseṭṭhā manomayā;Manasā ce pasannena,bhāsati vā karoti vā;Tato naṁ sukhamanveti,chāyāva anapāyinī.",
    "dhp1-20:3": "Akkocchi maṁ avadhi maṁ,ajini maṁ ahāsi me;Ye ca taṁ upanayhanti,veraṁ tesaṁ na sammati.",
    "dhp1-20:4": "Akkocchi maṁ avadhi maṁ,ajini maṁ ahāsi me;Ye ca taṁ nupanayhanti,veraṁ tesūpasammati.",
    "dhp1-20:5": "Na hi verena verāni,sammantīdha kudācanaṁ;Averena ca sammanti,esa dhammo sanantano.",
    "dhp1-20:6": "Pare ca na vijānanti,mayamettha yamāmase;Ye ca tattha vijānanti,tato sammanti medhagā.",
    "dhp1-20:7": "Subhānupassiṁ viharantaṁ,indriyesu asaṁvutaṁ;Bhojanamhi cāmattaññuṁ,kusītaṁ hīnavīriyaṁ;Taṁ ve pasahati māro,vāto rukkhaṁva dubbalaṁ.",
    "dhp1-20:8": "Asubhānupassiṁ viharantaṁ,Indriyesu susaṁvutaṁ;Bhojanamhi ca mattaññuṁ,Saddhaṁ āraddhavīriyaṁ;Taṁ ve nappasahati māro,Vāto selaṁva pabbataṁ.",
    "dhp1-20:9": "Anikkasāvo kāsāvaṁ,yo vatthaṁ paridahissati;Apeto damasaccena,na so kāsāvamarahati.",
    "dhp1-20:10": "Yo ca vantakasāvassa,sīlesu susamāhito;Upeto damasaccena,sa ve kāsāvamarahati.",
    "dhp1-20:11": "Asāre sāramatino,sāre cāsāradassino;Te sāraṁ nādhigacchanti,micchāsaṅkappagocarā.",
    "dhp1-20:12": "Sārañca sārato ñatvā,asārañca asārato;Te sāraṁ adhigacchanti,sammāsaṅkappagocarā.",
    "dhp1-20:13": "Yathā agāraṁ ducchannaṁ,vuṭṭhī samativijjhati;Evaṁ abhāvitaṁ cittaṁ,rāgo samativijjhati.",
    "dhp1-20:14": "Yathā agāraṁ suchannaṁ,vuṭṭhī na samativijjhati;Evaṁ subhāvitaṁ cittaṁ,rāgo na samativijjhati.",
    "dhp1-20:15": "Idha socati pecca socati,Pāpakārī ubhayattha socati;So socati so vihaññati,Disvā kammakiliṭṭhamattano.",
    "dhp1-20:16": "Idha modati pecca modati,Katapuñño ubhayattha modati;So modati so pamodati,Disvā kammavisuddhimattano.",
    "dhp1-20:17": "Idha tappati pecca tappati,Pāpakārī ubhayattha tappati;\"Pāpaṁ me katan\"ti tappati,Bhiyyo tappati duggatiṁ gato.",
    "dhp1-20:18": "Idha nandati pecca nandati,Katapuñño ubhayattha nandati;\"Puññaṁ me katan\"ti nandati,Bhiyyo nandati suggatiṁ gato.",
    "dhp1-20:19": "Bahumpi ce saṁhita bhāsamāno,Na takkaro hoti naro pamatto;Gopova gāvo gaṇayaṁ paresaṁ,Na bhāgavā sāmaññassa hoti.",
    "dhp1-20:20": "Appampi ce saṁhita bhāsamāno,Dhammassa hoti anudhammacārī;Rāgañca dosañca pahāya mohaṁ,Sammappajāno suvimuttacitto;Anupādiyāno idha vā huraṁ vā,Sa bhāgavā sāmaññassa hoti."
}