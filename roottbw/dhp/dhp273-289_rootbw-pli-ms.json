{
    "dhp273-289:273": "Maggānaṭṭhaṅgiko seṭṭho,saccānaṁ caturo padā;Virāgo seṭṭho dhammānaṁ,dvipadānañca cakkhumā.",
    "dhp273-289:274": "Eseva maggo natthañño,Dassanassa visuddhiyā;Etañhi tumhe paṭipajjatha,Mārassetaṁ pamohanaṁ.",
    "dhp273-289:275": "Etañhi tumhe paṭipannā,dukkhassantaṁ karissatha;Akkhāto vo mayā maggo,aññāya sallakantanaṁ.",
    "dhp273-289:276": "Tumhehi kiccamātappaṁ,akkhātāro tathāgatā;Paṭipannā pamokkhanti,jhāyino mārabandhanā.",
    "dhp273-289:277": "\"Sabbe saṅkhārā aniccā\"ti,yadā paññāya passati;Atha nibbindati dukkhe,esa maggo visuddhiyā.",
    "dhp273-289:278": "\"Sabbe saṅkhārā dukkhā\"ti,yadā paññāya passati;Atha nibbindati dukkhe,esa maggo visuddhiyā.",
    "dhp273-289:279": "\"Sabbe dhammā anattā\"ti,yadā paññāya passati;Atha nibbindati dukkhe,esa maggo visuddhiyā.",
    "dhp273-289:280": "Uṭṭhānakālamhi anuṭṭhahāno,Yuvā balī ālasiyaṁ upeto;Saṁsannasaṅkappamano kusīto,Paññāya maggaṁ alaso na vindati.",
    "dhp273-289:281": "Vācānurakkhī manasā susaṁvuto,Kāyena ca nākusalaṁ kayirā;Ete tayo kammapathe visodhaye,Ārādhaye maggamisippaveditaṁ.",
    "dhp273-289:282": "Yogā ve jāyatī bhūri,ayogā bhūrisaṅkhayo;Etaṁ dvedhāpathaṁ ñatvā,bhavāya vibhavāya ca;Tathāttānaṁ niveseyya,yathā bhūri pavaḍḍhati.",
    "dhp273-289:283": "Vanaṁ chindatha mā rukkhaṁ,vanato jāyate bhayaṁ;Chetvā vanañca vanathañca,nibbanā hotha bhikkhavo.",
    "dhp273-289:284": "Yāva hi vanatho na chijjati,Aṇumattopi narassa nārisu;Paṭibaddhamanova tāva so,Vaccho khīrapakova mātari.",
    "dhp273-289:285": "Ucchinda sinehamattano,Kumudaṁ sāradikaṁva pāṇinā;Santimaggameva brūhaya,Nibbānaṁ sugatena desitaṁ.",
    "dhp273-289:286": "Idha vassaṁ vasissāmi,idha hemantagimhisu;Iti bālo vicinteti,antarāyaṁ na bujjhati.",
    "dhp273-289:287": "Taṁ puttapasusammattaṁ,byāsattamanasaṁ naraṁ;Suttaṁ gāmaṁ mahoghova,maccu ādāya gacchati.",
    "dhp273-289:288": "Na santi puttā tāṇāya,na pitā nāpi bandhavā;Antakenādhipannassa,natthi ñātīsu tāṇatā.",
    "dhp273-289:289": "Etamatthavasaṁ ñatvā,paṇḍito sīlasaṁvuto;Nibbānagamanaṁ maggaṁ,khippameva visodhaye."
}