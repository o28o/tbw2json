{
    "dhp179-196:179": "Yassa jitaṁ nāvajīyati,Jitaṁ yassa noyāti koci loke;Taṁ buddhamanantagocaraṁ,Apadaṁ kena padena nessatha.",
    "dhp179-196:180": "Yassa jālinī visattikā,Taṇhā natthi kuhiñci netave;Taṁ buddhamanantagocaraṁ,Apadaṁ kena padena nessatha.",
    "dhp179-196:181": "Ye jhānapasutā dhīrā,nekkhammūpasame ratā;Devāpi tesaṁ pihayanti,sambuddhānaṁ satīmataṁ.",
    "dhp179-196:182": "Kiccho manussapaṭilābho,kicchaṁ maccāna jīvitaṁ;Kicchaṁ saddhammassavanaṁ,kiccho buddhānamuppādo.",
    "dhp179-196:183": "Sabbapāpassa akaraṇaṁ,kusalassa upasampadā;Sacittapariyodapanaṁ,etaṁ buddhāna sāsanaṁ.",
    "dhp179-196:184": "Khantī paramaṁ tapo titikkhā,Nibbānaṁ paramaṁ vadanti buddhā;Na hi pabbajito parūpaghātī,Na samaṇo hoti paraṁ viheṭhayanto.",
    "dhp179-196:185": "Anūpavādo anūpaghāto,Pātimokkhe ca saṁvaro;Mattaññutā ca bhattasmiṁ,Pantañca sayanāsanaṁ;Adhicitte ca āyogo,Etaṁ buddhāna sāsanaṁ.",
    "dhp179-196:186": "Na kahāpaṇavassena,titti kāmesu vijjati;Appassādā dukhā kāmā,iti viññāya paṇḍito.",
    "dhp179-196:187": "Api dibbesu kāmesu,ratiṁ so nādhigacchati;Taṇhakkhayarato hoti,sammāsambuddhasāvako.",
    "dhp179-196:188": "Bahuṁ ve saraṇaṁ yanti,pabbatāni vanāni ca;Ārāmarukkhacetyāni,manussā bhayatajjitā.",
    "dhp179-196:189": "Netaṁ kho saraṇaṁ khemaṁ,netaṁ saraṇamuttamaṁ;Netaṁ saraṇamāgamma,sabbadukkhā pamuccati.",
    "dhp179-196:190": "Yo ca buddhañca dhammañca,saṅghañca saraṇaṁ gato;Cattāri ariyasaccāni,sammappaññāya passati.",
    "dhp179-196:191": "Dukkhaṁ dukkhasamuppādaṁ,dukkhassa ca atikkamaṁ;Ariyaṁ caṭṭhaṅgikaṁ maggaṁ,dukkhūpasamagāminaṁ.",
    "dhp179-196:192": "Etaṁ kho saraṇaṁ khemaṁ,etaṁ saraṇamuttamaṁ;Etaṁ saraṇamāgamma,sabbadukkhā pamuccati.",
    "dhp179-196:193": "Dullabho purisājañño,na so sabbattha jāyati;Yattha so jāyati dhīro,taṁ kulaṁ sukhamedhati.",
    "dhp179-196:194": "Sukho buddhānamuppādo,sukhā saddhammadesanā;Sukhā saṅghassa sāmaggī,samaggānaṁ tapo sukho.",
    "dhp179-196:195": "Pūjārahe pūjayato,buddhe yadi va sāvake;Papañcasamatikkante,tiṇṇasokapariddave.",
    "dhp179-196:196": "Te tādise pūjayato,nibbute akutobhaye;Na sakkā puññaṁ saṅkhātuṁ,imettamapi kenaci."
}