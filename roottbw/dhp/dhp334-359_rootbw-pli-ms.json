{
    "dhp334-359:334": "Manujassa pamattacārino,Taṇhā vaḍḍhati māluvā viya;So plavatī hurā huraṁ,Phalamicchaṁva vanasmi vānaro.",
    "dhp334-359:335": "Yaṁ esā sahate jammī,taṇhā loke visattikā;Sokā tassa pavaḍḍhanti,abhivaṭṭhaṁva bīraṇaṁ.",
    "dhp334-359:336": "Yo cetaṁ sahate jammiṁ,taṇhaṁ loke duraccayaṁ;Sokā tamhā papatanti,udabinduva pokkharā.",
    "dhp334-359:337": "Taṁ vo vadāmi bhaddaṁ vo,yāvantettha samāgatā;Taṇhāya mūlaṁ khaṇatha,usīratthova bīraṇaṁ;Mā vo naḷaṁva sotova,māro bhañji punappunaṁ.",
    "dhp334-359:338": "Yathāpi mūle anupaddave daḷhe,Chinnopi rukkho punareva rūhati;Evampi taṇhānusaye anūhate,Nibbattatī dukkhamidaṁ punappunaṁ.",
    "dhp334-359:339": "Yassa chattiṁsati sotā,manāpasavanā bhusā;Mahāvahanti duddiṭṭhiṁ,saṅkappā rāganissitā.",
    "dhp334-359:340": "Savanti sabbadhi sotā,latā uppajja tiṭṭhati;Tañca disvā lataṁ jātaṁ,mūlaṁ paññāya chindatha.",
    "dhp334-359:341": "Saritāni sinehitāni ca,Somanassāni bhavanti jantuno;Te sātasitā sukhesino,Te ve jātijarūpagā narā.",
    "dhp334-359:342": "Tasiṇāya purakkhatā pajā,Parisappanti sasova bandhito;Saṁyojanasaṅgasattakā,Dukkhamupenti punappunaṁ cirāya.",
    "dhp334-359:343": "Tasiṇāya purakkhatā pajā,Parisappanti sasova bandhito;Tasmā tasiṇaṁ vinodaye,Ākaṅkhanta virāgamattano.",
    "dhp334-359:344": "Yo nibbanatho vanādhimutto,Vanamutto vanameva dhāvati;Taṁ puggalametha passatha,Mutto bandhanameva dhāvati.",
    "dhp334-359:345": "Na taṁ daḷhaṁ bandhanamāhu dhīrā,Yadāyasaṁ dārujapabbajañca;Sārattarattā maṇikuṇḍalesu,Puttesu dāresu ca yā apekkhā.",
    "dhp334-359:346": "Etaṁ daḷhaṁ bandhanamāhu dhīrā,Ohārinaṁ sithilaṁ duppamuñcaṁ;Etampi chetvāna paribbajanti,Anapekkhino kāmasukhaṁ pahāya.",
    "dhp334-359:347": "Ye rāgarattānupatanti sotaṁ,Sayaṅkataṁ makkaṭakova jālaṁ;Etampi chetvāna vajanti dhīrā,Anapekkhino sabbadukkhaṁ pahāya.",
    "dhp334-359:348": "Muñca pure muñca pacchato,Majjhe muñca bhavassa pāragū;Sabbattha vimuttamānaso,Na punaṁ jātijaraṁ upehisi.",
    "dhp334-359:349": "Vitakkamathitassa jantuno,Tibbarāgassa subhānupassino;Bhiyyo taṇhā pavaḍḍhati,Esa kho daḷhaṁ karoti bandhanaṁ.",
    "dhp334-359:350": "Vitakkūpasame ca yo rato,Asubhaṁ bhāvayate sadā sato;Esa kho byanti kāhiti,Esa checchati mārabandhanaṁ.",
    "dhp334-359:351": "Niṭṭhaṅgato asantāsī,vītataṇho anaṅgaṇo;Acchindi bhavasallāni,antimoyaṁ samussayo.",
    "dhp334-359:352": "Vītataṇho anādāno,Niruttipadakovido;Akkharānaṁ sannipātaṁ,Jaññā pubbāparāni ca;Sa ve \"antimasārīro,Mahāpañño mahāpuriso\"ti vuccati.",
    "dhp334-359:353": "Sabbābhibhū sabbavidūhamasmi,Sabbesu dhammesu anūpalitto;Sabbañjaho taṇhakkhaye vimutto,Sayaṁ abhiññāya kamuddiseyyaṁ.",
    "dhp334-359:354": "Sabbadānaṁ dhammadānaṁ jināti,Sabbarasaṁ dhammaraso jināti;Sabbaratiṁ dhammarati jināti,Taṇhakkhayo sabbadukkhaṁ jināti.",
    "dhp334-359:355": "Hananti bhogā dummedhaṁ,no ca pāragavesino;Bhogataṇhāya dummedho,hanti aññeva attanaṁ.",
    "dhp334-359:356": "Tiṇadosāni khettāni,rāgadosā ayaṁ pajā;Tasmā hi vītarāgesu,dinnaṁ hoti mahapphalaṁ.",
    "dhp334-359:357": "Tiṇadosāni khettāni,dosadosā ayaṁ pajā;Tasmā hi vītadosesu,dinnaṁ hoti mahapphalaṁ.",
    "dhp334-359:358": "Tiṇadosāni khettāni,mohadosā ayaṁ pajā;Tasmā hi vītamohesu,dinnaṁ hoti mahapphalaṁ.",
    "dhp334-359:359": "Tiṇadosāni khettāni,icchādosā ayaṁ pajā;Tasmā hi vigaticchesu,dinnaṁ hoti mahapphalaṁ."
}