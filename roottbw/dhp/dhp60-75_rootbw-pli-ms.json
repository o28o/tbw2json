{
    "dhp60-75:60": "Dīghā jāgarato ratti,dīghaṁ santassa yojanaṁ;Dīgho bālāna saṁsāro,saddhammaṁ avijānataṁ.",
    "dhp60-75:61": "Carañce nādhigaccheyya,Seyyaṁ sadisamattano;Ekacariyaṁ daḷhaṁ kayirā,Natthi bāle sahāyatā.",
    "dhp60-75:62": "Puttā matthi dhanaṁ matthi,iti bālo vihaññati;Attā hi attano natthi,kuto puttā kuto dhanaṁ.",
    "dhp60-75:63": "Yo bālo maññati bālyaṁ,paṇḍito vāpi tena so;Bālo ca paṇḍitamānī,sa ve \"bālo\"ti vuccati.",
    "dhp60-75:64": "Yāvajīvampi ce bālo,paṇḍitaṁ payirupāsati;Na so dhammaṁ vijānāti,dabbī sūparasaṁ yathā.",
    "dhp60-75:65": "Muhuttamapi ce viññū,paṇḍitaṁ payirupāsati;Khippaṁ dhammaṁ vijānāti,jivhā sūparasaṁ yathā.",
    "dhp60-75:66": "Caranti bālā dummedhā,amitteneva attanā;Karontā pāpakaṁ kammaṁ,yaṁ hoti kaṭukapphalaṁ.",
    "dhp60-75:67": "Na taṁ kammaṁ kataṁ sādhu,yaṁ katvā anutappati;Yassa assumukho rodaṁ,vipākaṁ paṭisevati.",
    "dhp60-75:68": "Tañca kammaṁ kataṁ sādhu,yaṁ katvā nānutappati;Yassa patīto sumano,vipākaṁ paṭisevati.",
    "dhp60-75:69": "Madhuṁvā maññati bālo,yāva pāpaṁ na paccati;Yadā ca paccati pāpaṁ,atha dukkhaṁ nigacchati.",
    "dhp60-75:70": "Māse māse kusaggena,bālo bhuñjeyya bhojanaṁ;Na so saṅkhātadhammānaṁ,kalaṁ agghati soḷasiṁ.",
    "dhp60-75:71": "Na hi pāpaṁ kataṁ kammaṁ,Sajjukhīraṁva muccati;Ḍahantaṁ bālamanveti,Bhasmacchannova pāvako.",
    "dhp60-75:72": "Yāvadeva anatthāya,ñattaṁ bālassa jāyati;Hanti bālassa sukkaṁsaṁ,muddhamassa vipātayaṁ.",
    "dhp60-75:73": "Asantaṁ bhāvanamiccheyya,Purekkhārañca bhikkhusu;Āvāsesu ca issariyaṁ,Pūjaṁ parakulesu ca.",
    "dhp60-75:74": "Mameva kata maññantu,gihī pabbajitā ubho;Mamevātivasā assu,kiccākiccesu kismici;Iti bālassa saṅkappo,icchā māno ca vaḍḍhati.",
    "dhp60-75:75": "Aññā hi lābhūpanisā,aññā nibbānagāminī;Evametaṁ abhiññāya,bhikkhu buddhassa sāvako;Sakkāraṁ nābhinandeyya,vivekamanubrūhaye."
}