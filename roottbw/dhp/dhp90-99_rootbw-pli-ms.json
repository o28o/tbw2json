{
    "dhp90-99:90": "Gataddhino visokassa,vippamuttassa sabbadhi;Sabbaganthappahīnassa,pariḷāho na vijjati.",
    "dhp90-99:91": "Uyyuñjanti satīmanto,na nikete ramanti te;Haṁsāva pallalaṁ hitvā,okamokaṁ jahanti te.",
    "dhp90-99:92": "Yesaṁ sannicayo natthi,ye pariññātabhojanā;Suññato animitto ca,vimokkho yesaṁ gocaro;Ākāseva sakuntānaṁ,gati tesaṁ durannayā.",
    "dhp90-99:93": "Yassāsavā parikkhīṇā,āhāre ca anissito;Suññato animitto ca,vimokkho yassa gocaro;Ākāseva sakuntānaṁ,padaṁ tassa durannayaṁ.",
    "dhp90-99:94": "Yassindriyāni samathaṅgatāni,Assā yathā sārathinā sudantā;Pahīnamānassa anāsavassa,Devāpi tassa pihayanti tādino.",
    "dhp90-99:95": "Pathavisamo no virujjhati,Indakhilupamo tādi subbato;Rahadova apetakaddamo,Saṁsārā na bhavanti tādino.",
    "dhp90-99:96": "Santaṁ tassa manaṁ hoti,santā vācā ca kamma ca;Sammadaññāvimuttassa,upasantassa tādino.",
    "dhp90-99:97": "Assaddho akataññū ca,sandhicchedo ca yo naro;Hatāvakāso vantāso,sa ve uttamaporiso.",
    "dhp90-99:98": "Gāme vā yadi vāraññe,Ninne vā yadi vā thale;Yattha arahanto viharanti,Taṁ bhūmirāmaṇeyyakaṁ.",
    "dhp90-99:99": "Ramaṇīyāni araññāni,yattha na ramatī jano;Vītarāgā ramissanti,na te kāmagavesino."
}