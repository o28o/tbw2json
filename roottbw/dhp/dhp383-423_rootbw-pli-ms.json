{
    "dhp383-423:383": "Chinda sotaṁ parakkamma,kāme panuda brāhmaṇa;Saṅkhārānaṁ khayaṁ ñatvā,akataññūsi brāhmaṇa.",
    "dhp383-423:384": "Yadā dvayesu dhammesu,pāragū hoti brāhmaṇo;Athassa sabbe saṁyogā,atthaṁ gacchanti jānato.",
    "dhp383-423:385": "Yassa pāraṁ apāraṁ vā,pārāpāraṁ na vijjati;Vītaddaraṁ visaṁyuttaṁ,tamahaṁ brūmi brāhmaṇaṁ.",
    "dhp383-423:386": "Jhāyiṁ virajamāsīnaṁ,katakiccamanāsavaṁ;Uttamatthamanuppattaṁ,tamahaṁ brūmi brāhmaṇaṁ.",
    "dhp383-423:387": "Divā tapati ādicco,rattimābhāti candimā;Sannaddho khattiyo tapati,jhāyī tapati brāhmaṇo;Atha sabbamahorattiṁ,buddho tapati tejasā.",
    "dhp383-423:388": "Bāhitapāpoti brāhmaṇo,Samacariyā samaṇoti vuccati;Pabbājayamattano malaṁ,Tasmā \"pabbajito\"ti vuccati.",
    "dhp383-423:389": "Na brāhmaṇassa pahareyya,nāssa muñcetha brāhmaṇo;Dhī brāhmaṇassa hantāraṁ,tato dhī yassa muñcati.",
    "dhp383-423:390": "Na brāhmaṇassetadakiñci seyyo,Yadā nisedho manaso piyehi;Yato yato hiṁsamano nivattati,Tato tato sammatimeva dukkhaṁ.",
    "dhp383-423:391": "Yassa kāyena vācāya,manasā natthi dukkaṭaṁ;Saṁvutaṁ tīhi ṭhānehi,tamahaṁ brūmi brāhmaṇaṁ.",
    "dhp383-423:392": "Yamhā dhammaṁ vijāneyya,sammāsambuddhadesitaṁ;Sakkaccaṁ taṁ namasseyya,aggihuttaṁva brāhmaṇo.",
    "dhp383-423:393": "Na jaṭāhi na gottena,na jaccā hoti brāhmaṇo;Yamhi saccañca dhammo ca,so sucī so ca brāhmaṇo.",
    "dhp383-423:394": "Kiṁ te jaṭāhi dummedha,kiṁ te ajinasāṭiyā;Abbhantaraṁ te gahanaṁ,bāhiraṁ parimajjasi.",
    "dhp383-423:395": "Paṁsukūladharaṁ jantuṁ,kisaṁ dhamanisanthataṁ;Ekaṁ vanasmiṁ jhāyantaṁ,tamahaṁ brūmi brāhmaṇaṁ.",
    "dhp383-423:396": "Na cāhaṁ brāhmaṇaṁ brūmi,yonijaṁ mattisambhavaṁ;Bhovādi nāma so hoti,sace hoti sakiñcano;Akiñcanaṁ anādānaṁ,tamahaṁ brūmi brāhmaṇaṁ.",
    "dhp383-423:397": "Sabbasaṁyojanaṁ chetvā,yo ve na paritassati;Saṅgātigaṁ visaṁyuttaṁ,tamahaṁ brūmi brāhmaṇaṁ.",
    "dhp383-423:398": "Chetvā naddhiṁ varattañca,sandānaṁ sahanukkamaṁ;Ukkhittapalighaṁ buddhaṁ,tamahaṁ brūmi brāhmaṇaṁ.",
    "dhp383-423:399": "Akkosaṁ vadhabandhañca,aduṭṭho yo titikkhati;Khantībalaṁ balānīkaṁ,tamahaṁ brūmi brāhmaṇaṁ.",
    "dhp383-423:400": "Akkodhanaṁ vatavantaṁ,sīlavantaṁ anussadaṁ;Dantaṁ antimasārīraṁ,tamahaṁ brūmi brāhmaṇaṁ.",
    "dhp383-423:401": "Vāri pokkharapatteva,āraggeriva sāsapo;Yo na limpati kāmesu,tamahaṁ brūmi brāhmaṇaṁ.",
    "dhp383-423:402": "Yo dukkhassa pajānāti,idheva khayamattano;Pannabhāraṁ visaṁyuttaṁ,tamahaṁ brūmi brāhmaṇaṁ.",
    "dhp383-423:403": "Gambhīrapaññaṁ medhāviṁ,maggāmaggassa kovidaṁ;Uttamatthamanuppattaṁ,tamahaṁ brūmi brāhmaṇaṁ.",
    "dhp383-423:404": "Asaṁsaṭṭhaṁ gahaṭṭhehi,anāgārehi cūbhayaṁ;Anokasārimappicchaṁ,tamahaṁ brūmi brāhmaṇaṁ.",
    "dhp383-423:405": "Nidhāya daṇḍaṁ bhūtesu,tasesu thāvaresu ca;Yo na hanti na ghāteti,tamahaṁ brūmi brāhmaṇaṁ.",
    "dhp383-423:406": "Aviruddhaṁ viruddhesu,attadaṇḍesu nibbutaṁ;Sādānesu anādānaṁ,tamahaṁ brūmi brāhmaṇaṁ.",
    "dhp383-423:407": "Yassa rāgo ca doso ca,māno makkho ca pātito;Sāsaporiva āraggā,tamahaṁ brūmi brāhmaṇaṁ.",
    "dhp383-423:408": "Akakkasaṁ viññāpaniṁ,giraṁ saccamudīraye;Yāya nābhisaje kañci,tamahaṁ brūmi brāhmaṇaṁ.",
    "dhp383-423:409": "Yodha dīghaṁ va rassaṁ vā,aṇuṁ thūlaṁ subhāsubhaṁ;Loke adinnaṁ nādiyati,tamahaṁ brūmi brāhmaṇaṁ.",
    "dhp383-423:410": "Āsā yassa na vijjanti,asmiṁ loke paramhi ca;Nirāsāsaṁ visaṁyuttaṁ,tamahaṁ brūmi brāhmaṇaṁ.",
    "dhp383-423:411": "Yassālayā na vijjanti,aññāya akathaṅkathī;Amatogadhamanuppattaṁ,tamahaṁ brūmi brāhmaṇaṁ.",
    "dhp383-423:412": "Yodha puññañca pāpañca,ubho saṅgamupaccagā;Asokaṁ virajaṁ suddhaṁ,tamahaṁ brūmi brāhmaṇaṁ.",
    "dhp383-423:413": "Candaṁva vimalaṁ suddhaṁ,vippasannamanāvilaṁ;Nandībhavaparikkhīṇaṁ,tamahaṁ brūmi brāhmaṇaṁ.",
    "dhp383-423:414": "Yo imaṁ palipathaṁ duggaṁ,saṁsāraṁ mohamaccagā;Tiṇṇo pāraṅgato jhāyī,anejo akathaṅkathī;Anupādāya nibbuto,tamahaṁ brūmi brāhmaṇaṁ.",
    "dhp383-423:415": "Yodha kāme pahantvāna,anāgāro paribbaje;Kāmabhavaparikkhīṇaṁ,tamahaṁ brūmi brāhmaṇaṁ.",
    "dhp383-423:416": "Yodha taṇhaṁ pahantvāna,anāgāro paribbaje;Taṇhābhavaparikkhīṇaṁ,tamahaṁ brūmi brāhmaṇaṁ.",
    "dhp383-423:417": "Hitvā mānusakaṁ yogaṁ,dibbaṁ yogaṁ upaccagā;Sabbayogavisaṁyuttaṁ,tamahaṁ brūmi brāhmaṇaṁ.",
    "dhp383-423:418": "Hitvā ratiñca aratiñca,sītibhūtaṁ nirūpadhiṁ;Sabbalokābhibhuṁ vīraṁ,tamahaṁ brūmi brāhmaṇaṁ.",
    "dhp383-423:419": "Cutiṁ yo vedi sattānaṁ,upapattiñca sabbaso;Asattaṁ sugataṁ buddhaṁ,tamahaṁ brūmi brāhmaṇaṁ.",
    "dhp383-423:420": "Yassa gatiṁ na jānanti,devā gandhabbamānusā;Khīṇāsavaṁ arahantaṁ,tamahaṁ brūmi brāhmaṇaṁ.",
    "dhp383-423:421": "Yassa pure ca pacchā ca,majjhe ca natthi kiñcanaṁ;Akiñcanaṁ anādānaṁ,tamahaṁ brūmi brāhmaṇaṁ.",
    "dhp383-423:422": "Usabhaṁ pavaraṁ vīraṁ,mahesiṁ vijitāvinaṁ;Anejaṁ nhātakaṁ buddhaṁ,tamahaṁ brūmi brāhmaṇaṁ.",
    "dhp383-423:423": "Pubbenivāsaṁ yo vedi,saggāpāyañca passati;Atho jātikkhayaṁ patto,abhiññāvosito muni;Sabbavositavosānaṁ,tamahaṁ brūmi brāhmaṇaṁ."
}