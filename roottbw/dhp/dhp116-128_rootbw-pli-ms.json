{
    "dhp116-128:116": "Abhittharetha kalyāṇe,pāpā cittaṁ nivāraye;Dandhañhi karoto puññaṁ,pāpasmiṁ ramatī mano.",
    "dhp116-128:117": "Pāpañce puriso kayirā,Na naṁ kayirā punappunaṁ;Na tamhi chandaṁ kayirātha,Dukkho pāpassa uccayo.",
    "dhp116-128:118": "Puññañce puriso kayirā,kayirā naṁ punappunaṁ;Tamhi chandaṁ kayirātha,sukho puññassa uccayo.",
    "dhp116-128:119": "Pāpopi passati bhadraṁ,Yāva pāpaṁ na paccati;Yadā ca paccati pāpaṁ,Atha pāpo pāpāni passati.",
    "dhp116-128:120": "Bhadropi passati pāpaṁ,Yāva bhadraṁ na paccati;Yadā ca paccati bhadraṁ,Atha bhadro bhadrāni passati.",
    "dhp116-128:121": "Māvamaññetha pāpassa,na mantaṁ āgamissati;Udabindunipātena,udakumbhopi pūrati;Bālo pūrati pāpassa,thokaṁ thokampi ācinaṁ.",
    "dhp116-128:122": "Māvamaññetha puññassa,na mandaṁ āgamissati;Udabindunipātena,udakumbhopi pūrati;Dhīro pūrati puññassa,thokaṁ thokampi ācinaṁ.",
    "dhp116-128:123": "Vāṇijova bhayaṁ maggaṁ,appasattho mahaddhano;Visaṁ jīvitukāmova,pāpāni parivajjaye.",
    "dhp116-128:124": "Pāṇimhi ce vaṇo nāssa,hareyya pāṇinā visaṁ;Nābbaṇaṁ visamanveti,natthi pāpaṁ akubbato.",
    "dhp116-128:125": "Yo appaduṭṭhassa narassa dussati,Suddhassa posassa anaṅgaṇassa;Tameva bālaṁ pacceti pāpaṁ,Sukhumo rajo paṭivātaṁva khitto.",
    "dhp116-128:126": "Gabbhameke uppajjanti,nirayaṁ pāpakammino;Saggaṁ sugatino yanti,parinibbanti anāsavā.",
    "dhp116-128:127": "Na antalikkhe na samuddamajjhe,Na pabbatānaṁ vivaraṁ pavissa;Na vijjatī so jagatippadeso,Yatthaṭṭhito mucceyya pāpakammā.",
    "dhp116-128:128": "Na antalikkhe na samuddamajjhe,Na pabbatānaṁ vivaraṁ pavissa;Na vijjatī so jagatippadeso,Yatthaṭṭhitaṁ nappasaheyya maccu."
}