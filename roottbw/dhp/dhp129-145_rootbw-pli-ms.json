{
    "dhp129-145:129": "Sabbe tasanti daṇḍassa,sabbe bhāyanti maccuno;Attānaṁ upamaṁ katvā,na haneyya na ghātaye.",
    "dhp129-145:130": "Sabbe tasanti daṇḍassa,sabbesaṁ jīvitaṁ piyaṁ;Attānaṁ upamaṁ katvā,na haneyya na ghātaye.",
    "dhp129-145:131": "Sukhakāmāni bhūtāni,yo daṇḍena vihiṁsati;Attano sukhamesāno,pecca so na labhate sukhaṁ.",
    "dhp129-145:132": "Sukhakāmāni bhūtāni,yo daṇḍena na hiṁsati;Attano sukhamesāno,pecca so labhate sukhaṁ.",
    "dhp129-145:133": "Māvoca pharusaṁ kañci,vuttā paṭivadeyyu taṁ;Dukkhā hi sārambhakathā,paṭidaṇḍā phuseyyu taṁ.",
    "dhp129-145:134": "Sace neresi attānaṁ,kaṁso upahato yathā;Esa pattosi nibbānaṁ,sārambho te na vijjati.",
    "dhp129-145:135": "Yathā daṇḍena gopālo,gāvo pājeti gocaraṁ;Evaṁ jarā ca maccu ca,āyuṁ pājenti pāṇinaṁ.",
    "dhp129-145:136": "Atha pāpāni kammāni,karaṁ bālo na bujjhati;Sehi kammehi dummedho,aggidaḍḍhova tappati.",
    "dhp129-145:137": "Yo daṇḍena adaṇḍesu,appaduṭṭhesu dussati;Dasannamaññataraṁ ṭhānaṁ,khippameva nigacchati.",
    "dhp129-145:138": "Vedanaṁ pharusaṁ jāniṁ,sarīrassa va bhedanaṁ;Garukaṁ vāpi ābādhaṁ,cittakkhepaṁ va pāpuṇe.",
    "dhp129-145:139": "Rājato vā upasaggaṁ,Abbhakkhānaṁ va dāruṇaṁ;Parikkhayaṁ va ñātīnaṁ,Bhogānaṁ va pabhaṅguraṁ.",
    "dhp129-145:140": "Atha vāssa agārāni,aggi ḍahati pāvako;Kāyassa bhedā duppañño,nirayaṁ sopapajjati.",
    "dhp129-145:141": "Na naggacariyā na jaṭā na paṅkā,Nānāsakā thaṇḍilasāyikā vā;Rajojallaṁ ukkuṭikappadhānaṁ,Sodhenti maccaṁ avitiṇṇakaṅkhaṁ.",
    "dhp129-145:142": "Alaṅkato cepi samaṁ careyya,Santo danto niyato brahmacārī;Sabbesu bhūtesu nidhāya daṇḍaṁ,So brāhmaṇo so samaṇo sa bhikkhu.",
    "dhp129-145:143": "Hirīnisedho puriso,koci lokasmi vijjati;Yo niddaṁ apabodheti,asso bhadro kasāmiva.",
    "dhp129-145:144": "Asso yathā bhadro kasāniviṭṭho,Ātāpino saṁvegino bhavātha;Saddhāya sīlena ca vīriyena ca,Samādhinā dhammavinicchayena ca;Sampannavijjācaraṇā patissatā,Jahissatha dukkhamidaṁ anappakaṁ.",
    "dhp129-145:145": "Udakañhi nayanti nettikā,Usukārā namayanti tejanaṁ;Dāruṁ namayanti tacchakā,Attānaṁ damayanti subbatā."
}