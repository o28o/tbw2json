{
    "dhp320-333:320": "Ahaṁ nāgova saṅgāme,cāpato patitaṁ saraṁ;Ativākyaṁ titikkhissaṁ,dussīlo hi bahujjano.",
    "dhp320-333:321": "Dantaṁ nayanti samitiṁ,dantaṁ rājābhirūhati;Danto seṭṭho manussesu,yotivākyaṁ titikkhati.",
    "dhp320-333:322": "Varamassatarā dantā,ājānīyā ca sindhavā;Kuñjarā ca mahānāgā,attadanto tato varaṁ.",
    "dhp320-333:323": "Na hi etehi yānehi,gaccheyya agataṁ disaṁ;Yathāttanā sudantena,danto dantena gacchati.",
    "dhp320-333:324": "Dhanapālo nāma kuñjaro,Kaṭukabhedano dunnivārayo;Baddho kabaḷaṁ na bhuñjati,Sumarati nāgavanassa kuñjaro.",
    "dhp320-333:325": "Middhī yadā hoti mahagghaso ca,Niddāyitā samparivattasāyī;Mahāvarāhova nivāpapuṭṭho,Punappunaṁ gabbhamupeti mando.",
    "dhp320-333:326": "Idaṁ pure cittamacāri cārikaṁ,Yenicchakaṁ yatthakāmaṁ yathāsukhaṁ;Tadajjahaṁ niggahessāmi yoniso,Hatthippabhinnaṁ viya aṅkusaggaho.",
    "dhp320-333:327": "Appamādaratā hotha,sacittamanurakkhatha;Duggā uddharathattānaṁ,paṅke sannova kuñjaro.",
    "dhp320-333:328": "Sace labhetha nipakaṁ sahāyaṁ,Saddhiṁ caraṁ sādhuvihāridhīraṁ;Abhibhuyya sabbāni parissayāni,Careyya tenattamano satīmā.",
    "dhp320-333:329": "No ce labhetha nipakaṁ sahāyaṁ,Saddhiṁ caraṁ sādhuvihāridhīraṁ;Rājāva raṭṭhaṁ vijitaṁ pahāya,Eko care mātaṅgaraññeva nāgo.",
    "dhp320-333:330": "Ekassa caritaṁ seyyo,Natthi bāle sahāyatā;Eko care na ca pāpāni kayirā,Appossukko mātaṅgaraññeva nāgo.",
    "dhp320-333:331": "Atthamhi jātamhi sukhā sahāyā,Tuṭṭhī sukhā yā itarītarena;Puññaṁ sukhaṁ jīvitasaṅkhayamhi,Sabbassa dukkhassa sukhaṁ pahānaṁ.",
    "dhp320-333:332": "Sukhā matteyyatā loke,atho petteyyatā sukhā;Sukhā sāmaññatā loke,atho brahmaññatā sukhā.",
    "dhp320-333:333": "Sukhaṁ yāva jarā sīlaṁ,sukhā saddhā patiṭṭhitā;Sukho paññāya paṭilābho,pāpānaṁ akaraṇaṁ sukhaṁ."
}