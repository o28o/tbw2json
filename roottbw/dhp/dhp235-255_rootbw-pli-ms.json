{
    "dhp235-255:235": "Paṇḍupalāsova dānisi,Yamapurisāpi ca te upaṭṭhitā;Uyyogamukhe ca tiṭṭhasi,Pātheyyampi ca te na vijjati.",
    "dhp235-255:236": "So karohi dīpamattano,Khippaṁ vāyama paṇḍito bhava;Niddhantamalo anaṅgaṇo,Dibbaṁ ariyabhūmiṁ upehisi.",
    "dhp235-255:237": "Upanītavayo ca dānisi,Sampayātosi yamassa santikaṁ;Vāso te natthi antarā,Pātheyyampi ca te na vijjati.",
    "dhp235-255:238": "So karohi dīpamattano,Khippaṁ vāyama paṇḍito bhava;Niddhantamalo anaṅgaṇo,Na punaṁ jātijaraṁ upehisi.",
    "dhp235-255:239": "Anupubbena medhāvī,thokaṁ thokaṁ khaṇe khaṇe;Kammāro rajatasseva,niddhame malamattano.",
    "dhp235-255:240": "Ayasāva malaṁ samuṭṭhitaṁ,Tatuṭṭhāya tameva khādati;Evaṁ atidhonacārinaṁ,Sāni kammāni nayanti duggatiṁ.",
    "dhp235-255:241": "Asajjhāyamalā mantā,anuṭṭhānamalā gharā;Malaṁ vaṇṇassa kosajjaṁ,pamādo rakkhato malaṁ.",
    "dhp235-255:242": "Malitthiyā duccaritaṁ,maccheraṁ dadato malaṁ;Malā ve pāpakā dhammā,asmiṁ loke paramhi ca.",
    "dhp235-255:243": "Tato malā malataraṁ,avijjā paramaṁ malaṁ;Etaṁ malaṁ pahantvāna,nimmalā hotha bhikkhavo.",
    "dhp235-255:244": "Sujīvaṁ ahirikena,kākasūrena dhaṁsinā;Pakkhandinā pagabbhena,saṅkiliṭṭhena jīvitaṁ.",
    "dhp235-255:245": "Hirīmatā ca dujjīvaṁ,niccaṁ sucigavesinā;Alīnenāppagabbhena,suddhājīvena passatā.",
    "dhp235-255:246": "Yo pāṇamatipāteti,musāvādañca bhāsati;Loke adinnamādiyati,paradārañca gacchati.",
    "dhp235-255:247": "Surāmerayapānañca,yo naro anuyuñjati;Idheva meso lokasmiṁ,mūlaṁ khaṇati attano.",
    "dhp235-255:248": "Evaṁ bho purisa jānāhi,pāpadhammā asaññatā;Mā taṁ lobho adhammo ca,ciraṁ dukkhāya randhayuṁ.",
    "dhp235-255:249": "Dadāti ve yathāsaddhaṁ,yathāpasādanaṁ jano;Tattha yo ca maṅku bhavati,paresaṁ pānabhojane;Na so divā vā rattiṁ vā,samādhimadhigacchati.",
    "dhp235-255:250": "Yassa cetaṁ samucchinnaṁ,mūlaghaccaṁ samūhataṁ;Sa ve divā vā rattiṁ vā,samādhimadhigacchati.",
    "dhp235-255:251": "Natthi rāgasamo aggi,natthi dosasamo gaho;Natthi mohasamaṁ jālaṁ,natthi taṇhāsamā nadī.",
    "dhp235-255:252": "Sudassaṁ vajjamaññesaṁ,attano pana duddasaṁ;Paresaṁ hi so vajjāni,opunāti yathā bhusaṁ;Attano pana chādeti,kaliṁva kitavā saṭho.",
    "dhp235-255:253": "Paravajjānupassissa,niccaṁ ujjhānasaññino;Āsavā tassa vaḍḍhanti,ārā so āsavakkhayā.",
    "dhp235-255:254": "Ākāseva padaṁ natthi,samaṇo natthi bāhire;Papañcābhiratā pajā,nippapañcā tathāgatā.",
    "dhp235-255:255": "Ākāseva padaṁ natthi,samaṇo natthi bāhire;Saṅkhārā sassatā natthi,natthi buddhānamiñjitaṁ."
}