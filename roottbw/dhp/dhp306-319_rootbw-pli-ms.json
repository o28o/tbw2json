{
    "dhp306-319:306": "Abhūtavādī nirayaṁ upeti,Yo vāpi katvā na karomi cāha;Ubhopi te pecca samā bhavanti,Nihīnakammā manujā parattha.",
    "dhp306-319:307": "Kāsāvakaṇṭhā bahavo,pāpadhammā asaññatā;Pāpā pāpehi kammehi,nirayaṁ te upapajjare.",
    "dhp306-319:308": "Seyyo ayoguḷo bhutto,tatto aggisikhūpamo;Yañce bhuñjeyya dussīlo,raṭṭhapiṇḍamasaññato.",
    "dhp306-319:309": "Cattāri ṭhānāni naro pamatto,Āpajjati paradārūpasevī;Apuññalābhaṁ na nikāmaseyyaṁ,Nindaṁ tatīyaṁ nirayaṁ catutthaṁ.",
    "dhp306-319:310": "Apuññalābho ca gatī ca pāpikā,Bhītassa bhītāya ratī ca thokikā;Rājā ca daṇḍaṁ garukaṁ paṇeti,Tasmā naro paradāraṁ na seve.",
    "dhp306-319:311": "Kuso yathā duggahito,hatthamevānukantati;Sāmaññaṁ dupparāmaṭṭhaṁ,nirayāyupakaḍḍhati.",
    "dhp306-319:312": "Yaṁ kiñci sithilaṁ kammaṁ,saṅkiliṭṭhañca yaṁ vataṁ;Saṅkassaraṁ brahmacariyaṁ,na taṁ hoti mahapphalaṁ.",
    "dhp306-319:313": "Kayirā ce kayirāthenaṁ,daḷhamenaṁ parakkame;Sithilo hi paribbājo,bhiyyo ākirate rajaṁ.",
    "dhp306-319:314": "Akataṁ dukkaṭaṁ seyyo,pacchā tappati dukkaṭaṁ;Katañca sukataṁ seyyo,yaṁ katvā nānutappati.",
    "dhp306-319:315": "Nagaraṁ yathā paccantaṁ,guttaṁ santarabāhiraṁ;Evaṁ gopetha attānaṁ,khaṇo vo mā upaccagā;Khaṇātītā hi socanti,nirayamhi samappitā.",
    "dhp306-319:316": "Alajjitāye lajjanti,lajjitāye na lajjare;Micchādiṭṭhisamādānā,sattā gacchanti duggatiṁ.",
    "dhp306-319:317": "Abhaye bhayadassino,bhaye cābhayadassino;Micchādiṭṭhisamādānā,sattā gacchanti duggatiṁ.",
    "dhp306-319:318": "Avajje vajjamatino,vajje cāvajjadassino;Micchādiṭṭhisamādānā,sattā gacchanti duggatiṁ.",
    "dhp306-319:319": "Vajjañca vajjato ñatvā,avajjañca avajjato;Sammādiṭṭhisamādānā,sattā gacchanti suggatiṁ."
}