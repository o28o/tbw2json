{
    "dhp146-156:146": "Ko nu hāso kimānando,niccaṁ pajjalite sati;Andhakārena onaddhā,padīpaṁ na gavesatha.",
    "dhp146-156:147": "Passa cittakataṁ bimbaṁ,arukāyaṁ samussitaṁ;Āturaṁ bahusaṅkappaṁ,yassa natthi dhuvaṁ ṭhiti.",
    "dhp146-156:148": "Parijiṇṇamidaṁ rūpaṁ,roganīḷaṁ pabhaṅguraṁ;Bhijjati pūtisandeho,maraṇantañhi jīvitaṁ.",
    "dhp146-156:149": "Yānimāni apatthāni,alābūneva sārade;Kāpotakāni aṭṭhīni,tāni disvāna kā rati.",
    "dhp146-156:150": "Aṭṭhīnaṁ nagaraṁ kataṁ,maṁsalohitalepanaṁ;Yattha jarā ca maccu ca,māno makkho ca ohito.",
    "dhp146-156:151": "Jīranti ve rājarathā sucittā,Atho sarīrampi jaraṁ upeti;Satañca dhammo na jaraṁ upeti,Santo have sabbhi pavedayanti.",
    "dhp146-156:152": "Appassutāyaṁ puriso,balībaddhova jīrati;Maṁsāni tassa vaḍḍhanti,paññā tassa na vaḍḍhati.",
    "dhp146-156:153": "Anekajātisaṁsāraṁ,sandhāvissaṁ anibbisaṁ;Gahakāraṁ gavesanto,dukkhā jāti punappunaṁ.",
    "dhp146-156:154": "Gahakāraka diṭṭhosi,puna gehaṁ na kāhasi;Sabbā te phāsukā bhaggā,gahakūṭaṁ visaṅkhataṁ;Visaṅkhāragataṁ cittaṁ,taṇhānaṁ khayamajjhagā.",
    "dhp146-156:155": "Acaritvā brahmacariyaṁ,aladdhā yobbane dhanaṁ;Jiṇṇakoñcāva jhāyanti,khīṇamaccheva pallale.",
    "dhp146-156:156": "Acaritvā brahmacariyaṁ,aladdhā yobbane dhanaṁ;Senti cāpātikhīṇāva,purāṇāni anutthunaṁ."
}