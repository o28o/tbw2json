{
    "dhp360-382:360": "Cakkhunā saṁvaro sādhu,sādhu sotena saṁvaro;Ghānena saṁvaro sādhu,sādhu jivhāya saṁvaro.",
    "dhp360-382:361": "Kāyena saṁvaro sādhu,sādhu vācāya saṁvaro;Manasā saṁvaro sādhu,sādhu sabbattha saṁvaro;Sabbattha saṁvuto bhikkhu,sabbadukkhā pamuccati.",
    "dhp360-382:362": "Hatthasaṁyato pādasaṁyato,Vācāsaṁyato saṁyatuttamo;Ajjhattarato samāhito,Eko santusito tamāhu bhikkhuṁ.",
    "dhp360-382:363": "Yo mukhasaṁyato bhikkhu,mantabhāṇī anuddhato;Atthaṁ dhammañca dīpeti,madhuraṁ tassa bhāsitaṁ.",
    "dhp360-382:364": "Dhammārāmo dhammarato,dhammaṁ anuvicintayaṁ;Dhammaṁ anussaraṁ bhikkhu,saddhammā na parihāyati.",
    "dhp360-382:365": "Salābhaṁ nātimaññeyya,nāññesaṁ pihayaṁ care;Aññesaṁ pihayaṁ bhikkhu,samādhiṁ nādhigacchati.",
    "dhp360-382:366": "Appalābhopi ce bhikkhu,salābhaṁ nātimaññati;Taṁ ve devā pasaṁsanti,suddhājīviṁ atanditaṁ.",
    "dhp360-382:367": "Sabbaso nāmarūpasmiṁ,yassa natthi mamāyitaṁ;Asatā ca na socati,sa ve \"bhikkhū\"ti vuccati.",
    "dhp360-382:368": "Mettāvihārī yo bhikkhu,pasanno buddhasāsane;Adhigacche padaṁ santaṁ,saṅkhārūpasamaṁ sukhaṁ.",
    "dhp360-382:369": "Siñca bhikkhu imaṁ nāvaṁ,sittā te lahumessati;Chetvā rāgañca dosañca,tato nibbānamehisi.",
    "dhp360-382:370": "Pañca chinde pañca jahe,pañca cuttari bhāvaye;Pañca saṅgātigo bhikkhu,\"oghatiṇṇo\"ti vuccati.",
    "dhp360-382:371": "Jhāya bhikkhu mā pamādo,Mā te kāmaguṇe ramessu cittaṁ;Mā lohaguḷaṁ gilī pamatto,Mā kandi \"dukkhamidan\"ti dayhamāno.",
    "dhp360-382:372": "Natthi jhānaṁ apaññassa,paññā natthi ajhāyato;Yamhi jhānañca paññā ca,sa ve nibbānasantike.",
    "dhp360-382:373": "Suññāgāraṁ paviṭṭhassa,santacittassa bhikkhuno;Amānusī rati hoti,sammā dhammaṁ vipassato.",
    "dhp360-382:374": "Yato yato sammasati,khandhānaṁ udayabbayaṁ;Labhatī pītipāmojjaṁ,amataṁ taṁ vijānataṁ.",
    "dhp360-382:375": "Tatrāyamādi bhavati,idha paññassa bhikkhuno;Indriyagutti santuṭṭhi,pātimokkhe ca saṁvaro.",
    "dhp360-382:376": "Mitte bhajassu kalyāṇe,suddhājīve atandite;Paṭisanthāravutyassa,ācārakusalo siyā;Tato pāmojjabahulo,dukkhassantaṁ karissati.",
    "dhp360-382:377": "Vassikā viya pupphāni,maddavāni pamuñcati;Evaṁ rāgañca dosañca,vippamuñcetha bhikkhavo.",
    "dhp360-382:378": "Santakāyo santavāco,santavā susamāhito;Vantalokāmiso bhikkhu,\"upasanto\"ti vuccati.",
    "dhp360-382:379": "Attanā codayattānaṁ,paṭimaṁsetha attanā;So attagutto satimā,sukhaṁ bhikkhu vihāhisi.",
    "dhp360-382:380": "Attā hi attano nātho,ko hi nātho paro siyā;Attā hi attano gati,tasmā saṁyamamattānaṁ;Assaṁ bhadraṁva vāṇijo.",
    "dhp360-382:381": "Pāmojjabahulo bhikkhu,pasanno buddhasāsane;Adhigacche padaṁ santaṁ,saṅkhārūpasamaṁ sukhaṁ.",
    "dhp360-382:382": "Yo have daharo bhikkhu,yuñjati buddhasāsane;Somaṁ lokaṁ pabhāseti,abbhā muttova candimā."
}