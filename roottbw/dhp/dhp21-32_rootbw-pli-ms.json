{
    "dhp21-32:21": "Appamādo amatapadaṁ,pamādo maccuno padaṁ;Appamattā na mīyanti,ye pamattā yathā matā.",
    "dhp21-32:22": "Evaṁ visesato ñatvā,appamādamhi paṇḍitā;Appamāde pamodanti,ariyānaṁ gocare ratā.",
    "dhp21-32:23": "Te jhāyino sātatikā,niccaṁ daḷhaparakkamā;Phusanti dhīrā nibbānaṁ,yogakkhemaṁ anuttaraṁ.",
    "dhp21-32:24": "Uṭṭhānavato satīmato,Sucikammassa nisammakārino;Saññatassa dhammajīvino,Appamattassa yasobhivaḍḍhati.",
    "dhp21-32:25": "Uṭṭhānenappamādena,saṁyamena damena ca;Dīpaṁ kayirātha medhāvī,yaṁ ogho nābhikīrati.",
    "dhp21-32:26": "Pamādamanuyuñjanti,bālā dummedhino janā;Appamādañca medhāvī,dhanaṁ seṭṭhaṁva rakkhati.",
    "dhp21-32:27": "Mā pamādamanuyuñjetha,mā kāmaratisanthavaṁ;Appamatto hi jhāyanto,pappoti vipulaṁ sukhaṁ.",
    "dhp21-32:28": "Pamādaṁ appamādena,yadā nudati paṇḍito;Paññāpāsādamāruyha,asoko sokiniṁ pajaṁ;Pabbataṭṭhova bhūmaṭṭhe,dhīro bāle avekkhati.",
    "dhp21-32:29": "Appamatto pamattesu,suttesu bahujāgaro;Abalassaṁva sīghasso,hitvā yāti sumedhaso.",
    "dhp21-32:30": "Appamādena maghavā,devānaṁ seṭṭhataṁ gato;Appamādaṁ pasaṁsanti,pamādo garahito sadā.",
    "dhp21-32:31": "Appamādarato bhikkhu,pamāde bhayadassi vā;Saṁyojanaṁ aṇuṁ thūlaṁ,ḍahaṁ aggīva gacchati.",
    "dhp21-32:32": "Appamādarato bhikkhu,pamāde bhayadassi vā;Abhabbo parihānāya,nibbānasseva santike."
}