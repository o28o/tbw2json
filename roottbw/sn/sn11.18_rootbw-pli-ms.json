{
    "sn11.18:1": "Sāvatthiyaṁ. Tatra … pe … etadavoca: \"Bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi: ‘yojehi, samma mātali, sahassayuttaṁ ājaññarathaṁ. Uyyānabhūmiṁ gacchāma subhūmiṁ dassanāyā’ti. ‘Evaṁ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā sakkassa devānamindassa paṭivedesi: ‘yutto kho te, mārisa, sahassayutto ājaññaratho. Yassadāni kālaṁ maññasī’ti.",
    "sn11.18:2": "‘Taṁ namassanti tevijjā,sabbe bhummā ca khattiyā;Cattāro ca mahārājā,tidasā ca yasassino;Atha ko nāma so yakkho,yaṁ tvaṁ sakka namassasī’ti.",
    "sn11.18:3": "‘Maṁ namassanti tevijjā,sabbe bhummā ca khattiyā;Cattāro ca mahārājā,tidasā ca yasassino.",
    "sn11.18:4": "Ahañca sīlasampanne,cirarattasamāhite;Sammāpabbajite vande,brahmacariyaparāyane.",
    "sn11.18:5": "Ye gāhaṭṭhā puññakarā,sīlavanto upāsakā;Dhammena dāraṁ posenti,te namassāmi mātalī’ti.",
    "sn11.18:6": "‘Seṭṭhā hi kira lokasmiṁ,ye tvaṁ sakka namassasi;Ahampi te namassāmi,ye namassasi vāsavā’ti.",
    "sn11.18:7": "Idaṁ vatvāna maghavā,devarājā sujampati;Puthuddisā namassitvā,pamukho rathamāruhī\"ti."
}