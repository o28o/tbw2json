{
    "sn11.14:1": "Ekaṁ samayaṁ bhagavā rājagahe vihārati veḷuvane kalandakanivāpe. Tatra kho bhagavā bhikkhū āmantesi: \"bhikkhavo\"ti.",
    "sn11.14:2": "\"Bhūtapubbaṁ, bhikkhave, aññataro puriso imasmiṁyeva rājagahe manussadaliddo ahosi manussakapaṇo manussavarāko. So tathāgatappavedite dhammavinaye saddhāṁ samādiyi, sīlaṁ samādiyi, sutaṁ samādiyi, cāgaṁ samādiyi, paññaṁ samādiyi. So tathāgatappavedite dhammavinaye saddhāṁ samādiyitvā sīlaṁ samādiyitvā sutaṁ samādiyitvā cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ upapajji devānaṁ tāvatiṁsānaṁ sahabyataṁ. So aññe deve atirocati vaṇṇena ceva yasasā ca.",
    "sn11.14:3": "Atha kho, bhikkhave, sakko devānamindo deve tāvatiṁse āmantesi: ‘mā kho tumhe, mārisā, etassa devaputtassa ujjhāyittha. Eso kho, mārisā, devaputto pubbe manussabhūto samāno tathāgatappavedite dhammavinaye saddhāṁ samādiyi, sīlaṁ samādiyi, sutaṁ samādiyi, cāgaṁ samādiyi, paññaṁ samādiyi. So tathāgatappavedite dhammavinaye saddhāṁ samādiyitvā sīlaṁ samādiyitvā sutaṁ samādiyitvā cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ. So aññe deve atirocati vaṇṇena ceva yasasā cā’ti.",
    "sn11.14:4": "‘Yassa saddhā tathāgate,acalā suppatiṭṭhitā;Sīlañca yassa kalyāṇaṁ,ariyakantaṁ pasaṁsitaṁ.",
    "sn11.14:5": "Saṅghe pasādo yassatthi,ujubhūtañca dassanaṁ;Adaliddoti taṁ āhu,amoghaṁ tassa jīvitaṁ.",
    "sn11.14:6": "Tasmā saddhāñca sīlañca,pasādaṁ dhammadassanaṁ;Anuyuñjetha medhāvī,saraṁ buddhāna sāsanan’\"ti."
}