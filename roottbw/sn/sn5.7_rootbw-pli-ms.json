{
    "sn5.7:1": "Sāvatthinidānaṁ. Atha kho upacālā bhikkhunī pubbaṇhasamayaṁ nivāsetvā … pe … aññatarasmiṁ rukkhamūle divāvihāraṁ nisīdi. Atha kho māro pāpimā yena upacālā bhikkhunī tenupasaṅkami; upasaṅkamitvā upacālaṁ bhikkhuniṁ etadavoca: \"kattha nu tvaṁ, bhikkhuni, uppajjitukāmā\"ti? \"Na khvāhaṁ, āvuso, katthaci uppajjitukāmā\"ti.",
    "sn5.7:2": "\"Tāvatiṁsā ca yāmā ca,tusitā cāpi devatā;Nimmānaratino devā,ye devā vāsavāttino;Tattha cittaṁ paṇidhehi,ratiṁ paccanubhossasī\"ti.",
    "sn5.7:3": "\"Tāvatiṁsā ca yāmā ca,tusitā cāpi devatā;Nimmānaratino devā,ye devā vāsavāttino;Kāmabandhanabaddhā te,enti māravasaṁ puna.",
    "sn5.7:4": "Sabbo ādīpito loko,sabbo loko padhūpito;Sabbo pajjālito loko,sabbo loko pakampito.",
    "sn5.7:5": "Akampitaṁ apajjalitaṁ,aputhujjanasevitaṁ;Agati yattha mārassa,tattha me nirato mano\"ti.",
    "sn5.7:6": "Atha kho māro pāpimā \"jānāti maṁ upacālā bhikkhunī\"ti dukkhī dummano tatthevantaradhāyīti."
}