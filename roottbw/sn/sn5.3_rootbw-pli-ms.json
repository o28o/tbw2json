{
    "sn5.3:1": "Sāvatthinidānaṁ. Atha kho kisāgotamī bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami, upasaṅkamitvā divāvihārāya. Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi.",
    "sn5.3:2": "\"Kiṁ nu tvaṁ mataputtāva,ekamāsi rudammukhī;Vanamajjhagatā ekā,purisaṁ nu gavesasī\"ti.",
    "sn5.3:3": "Atha kho kisāgotamiyā bhikkhuniyā etadahosi: \"ko nu khvāyaṁ manusso vā amanusso vā gāthaṁ bhāsatī\"ti? Atha kho kisāgotamiyā bhikkhuniyā etadahosi: \"māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī\"ti.",
    "sn5.3:4": "Atha kho kisāgotamī bhikkhunī \"māro ayaṁ pāpimā\" iti viditvā māraṁ pāpimantaṁ gāthāhi paccabhāsi:",
    "sn5.3:5": "\"Accantaṁ mataputtāmhi,purisā etadantikā;Na socāmi na rodāmi,na taṁ bhāyāmi āvuso.",
    "sn5.3:6": "Sabbattha vihatā nandī,tamokkhandho padālito;Jetvāna maccuno senaṁ,viharāmi anāsavā\"ti.",
    "sn5.3:7": "Atha kho māro pāpimā \"jānāti maṁ kisāgotamī bhikkhunī\"ti dukkhī dummano tatthevantaradhāyīti."
}