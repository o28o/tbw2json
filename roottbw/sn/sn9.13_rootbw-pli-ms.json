{
    "sn9.13:1": "Ekaṁ samayaṁ sambahulā bhikkhū kosalesu vihāranti aññatarasmiṁ vanasaṇḍe uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. Atha kho yā tasmiṁ vanasaṇḍe adhivatthā devatā tesaṁ bhikkhūnaṁ anukampikā atthakāmā te bhikkhū saṁvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi:",
    "sn9.13:2": "\"Sukhajīvino pure āsuṁ,bhikkhū gotamasāvakā;Anicchā piṇḍamesanā,anicchā sayanāsanaṁ;Loke aniccataṁ ñatvā,dukkhassantaṁ akaṁsu te.",
    "sn9.13:3": "Dupposaṁ katvā attānaṁ,gāme gāmaṇikā viya;Bhutvā bhutvā nipajjanti,parāgāresu mucchitā.",
    "sn9.13:4": "Saṅghassa añjaliṁ katvā,idhekacce vadāmahaṁ;Apaviddhā anāthā te,yathā petā tatheva te.",
    "sn9.13:5": "Ye kho pamattā vihāranti,te me sandhāya bhāsitaṁ;Ye appamattā vihāranti,namo tesaṁ karomahan\"ti.",
    "sn9.13:6": "Atha kho te bhikkhū tāya devatāya saṁvejitā saṁvegamāpādunti."
}