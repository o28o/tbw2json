{
    "sn52.2:1": "Sāvatthinidānaṁ. Atha kho āyasmato anuruddhassa rahogatassa paṭisallīnassa evaṁ cetaso parivitakko udapādi: \"yesaṁ kesañci cattāro satipaṭṭhānā viraddhā, viraddho tesaṁ ariyo maggo sammā dukkhakkhayagāmī; yesaṁ kesañci cattāro satipaṭṭhānā āraddhā, āraddho tesaṁ ariyo maggo sammā dukkhakkhayagāmī\"ti.",
    "sn52.2:2": "Atha kho āyasmā mahāmoggallāno āyasmato anuruddhassa cetasā cetoparivitakkamaññāya – seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva – āyasmato anuruddhassa sammukhe pāturahosi.",
    "sn52.2:3": "Atha kho āyasmā mahāmoggallāno āyasmantaṁ anuruddhaṁ etadavoca: \"kittāvatā nu kho, āvuso anuruddha, bhikkhuno cattāro satipaṭṭhānā āraddhā hontī\"ti?",
    "sn52.2:4": "\"Idhāvuso, bhikkhu ajjhattaṁ kāye kāyānupassī vihārati ātāpī sampajāno satimā, vineyya loke abhijjhādomanassaṁ. Bahiddhā kāye kāyānupassī vihārati … pe … ajjhattabahiddhā kāye kāyānupassī vihārati ātāpī sampajāno satimā, vineyya loke abhijjhādomanassaṁ.",
    "sn52.2:5": "Ajjhattaṁ vedanāsu vedanānupassī vihārati ātāpī sampajāno satimā, vineyya loke abhijjhādomanassaṁ. Bahiddhā vedanāsu vedanānupassī vihārati ātāpī sampajāno satimā, vineyya loke abhijjhādomanassaṁ. Ajjhattabahiddhā vedanāsu vedanānupassī vihārati ātāpī sampajāno satimā, vineyya loke abhijjhādomanassaṁ.",
    "sn52.2:6": "Ajjhattaṁ citte … pe … bahiddhā citte … pe … ajjhattabahiddhā citte cittānupassī vihārati ātāpī sampajāno satimā, vineyya loke abhijjhādomanassaṁ.",
    "sn52.2:7": "Ajjhattaṁ dhammesu … pe … bahiddhā dhammesu … pe … ajjhattabahiddhā dhammesu dhammānupassī vihārati ātāpī sampajāno satimā, vineyya loke abhijjhādomanassaṁ."
}