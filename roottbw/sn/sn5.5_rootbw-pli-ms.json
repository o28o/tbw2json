{
    "sn5.5:1": "Sāvatthinidānaṁ. Atha kho uppalavaṇṇā bhikkhunī pubbaṇhasamayaṁ nivāsetvā … pe … aññatarasmiṁ supupphitasālarukkhamūle aṭṭhāsi.",
    "sn5.5:2": "\"Supupphitaggaṁ upāgamma bhikkhuni,Ekā tuvaṁ tiṭṭhasi sālamūle;Na catthi te dutiyā vaṇṇadhātu,Bāle na tvaṁ bhāyasi dhuttakānan\"ti.",
    "sn5.5:3": "Atha kho uppalavaṇṇāya bhikkhuniyā etadahosi: \"ko nu khvāyaṁ manusso vā amanusso vā gāthaṁ bhāsatī\"ti? Atha kho uppalavaṇṇāya bhikkhuniyā etadahosi: \"māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī\"ti.",
    "sn5.5:4": "\"Sataṁ sahassānipi dhuttakānaṁ,Idhāgatā tādisakā bhaveyyuṁ;Lomaṁ na iñjāmi na santasāmi,Na māra bhāyāmi tamekikāpi.",
    "sn5.5:5": "Esā antaradhāyāmi,kucchiṁ vā pavisāmi te;Pakhumantarikāyampi,tiṭṭhantiṁ maṁ na dakkhasi.",
    "sn5.5:6": "Cittasmiṁ vasībhūtāmhi,iddhipādā subhāvitā;Sabbabandhanamuttāmhi,na taṁ bhāyāmi āvuso\"ti.",
    "sn5.5:7": "Atha kho māro pāpimā \"jānāti maṁ uppalavaṇṇā bhikkhunī\"ti dukkhī dummano tatthevantaradhāyīti."
}