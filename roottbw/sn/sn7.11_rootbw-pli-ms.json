{
    "sn7.11:1": "Evaṁ me sutaṁ—​ekaṁ samayaṁ bhagavā magadhesu vihārati dakkhiṇāgirismiṁ ekanāḷāyaṁ brāhmaṇagāme. Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. Atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.",
    "sn7.11:2": "Tena kho pana samayena kasibhāradvājassa brāhmaṇassa parivesanā vattati. Atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi. Addasā kho kasibhāradvājo brāhmaṇo bhagavantaṁ piṇḍāya ṭhitaṁ. Disvā bhagavantaṁ etadavoca:",
    "sn7.11:3": "\"Kassako paṭijānāsi,na ca passāmi te kasiṁ;Kassako pucchito brūhi,kathaṁ jānemu taṁ kasin\"ti.",
    "sn7.11:4": "\"Saddhā bījaṁ tapo vuṭṭhi,paññā me yuganaṅgalaṁ;Hirī īsā mano yottaṁ,sati me phālapācanaṁ.",
    "sn7.11:5": "Kāyagutto vacīgutto,āhāre udare yato;Saccaṁ karomi niddānaṁ,soraccaṁ me pamocanaṁ.",
    "sn7.11:6": "Vīriyaṁ me dhuradhorayhaṁ,yogakkhemādhivāhanaṁ;Gacchati anivattantaṁ,yattha gantvā na socati.",
    "sn7.11:7": "Evamesā kasī kaṭṭhā,sā hoti amatapphalā;Etaṁ kasiṁ kasitvāna,sabbadukkhā pamuccatī\"ti.",
    "sn7.11:8": "\"Bhuñjatu bhavaṁ gotamo. Kassako bhavaṁ. Yañhi bhavaṁ gotamo amatapphalampi kasiṁ kasatī\"ti.",
    "sn7.11:9": "\"Gāthābhigītaṁ me abhojaneyyaṁ,Sampassataṁ brāhmaṇa nesa dhammo;Gāthābhigītaṁ panudanti buddhā,Dhamme sati brāhmaṇa vuttiresā.",
    "sn7.11:10": "Aññena ca kevalinaṁ mahesiṁ,Khīṇāsavaṁ kukkuccavūpasantaṁ;Annena pānena upaṭṭhahassu,Khettañhi taṁ puññapekkhassa hotī\"ti.",
    "sn7.11:11": "Evaṁ vutte, kasibhāradvājo brāhmaṇo bhagavantaṁ etadavoca: \"Abhikkantaṁ, bho gotama … pe … ajjatagge pāṇupetaṁ saraṇaṁ gatan\"ti."
}