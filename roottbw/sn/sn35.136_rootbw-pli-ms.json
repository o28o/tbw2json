{
    "sn35.136:1": "\"Rūpārāmā, bhikkhave, devamanussā rūparatā rūpasammuditā. Rūpavipariṇāmavirāganirodhā dukkhā, bhikkhave, devamanussā vihāranti. Saddārāmā, bhikkhave, devamanussā saddaratā saddasammuditā. Saddavipariṇāmavirāganirodhā dukkhā, bhikkhave, devamanussā vihāranti. Gandhārāmā … rasārāmā … phoṭṭhabbārāmā … dhammārāmā, bhikkhave, devamanussā dhammaratā dhammasammuditā. Dhammavipariṇāmavirāganirodhā dukkhā, bhikkhave, devamanussā vihāranti.",
    "sn35.136:2": "\"Rūpā saddā rasā gandhā,phassā dhammā ca kevalā;Iṭṭhā kantā manāpā ca,yāvatatthīti vuccati.",
    "sn35.136:3": "Sadevakassa lokassa,ete vo sukhasammatā;Yattha cete nirujjhanti,taṁ tesaṁ dukkhasammataṁ.",
    "sn35.136:4": "Sukhaṁ diṭṭhamariyebhi,sakkāyassa nirodhanaṁ;Paccanīkamidaṁ hoti,sabbalokena passataṁ.",
    "sn35.136:5": "Yaṁ pare sukhato āhu,tadariyā āhu dukkhato;Yaṁ pare dukkhato āhu,tadariyā sukhato vidū.",
    "sn35.136:6": "Passa dhammaṁ durājānaṁ,sammūḷhettha aviddasu;Nivutānaṁ tamo hoti,andhakāro apassataṁ.",
    "sn35.136:7": "Satañca vivaṭaṁ hoti,āloko passatāmiva;Santike na vijānanti,maggā dhammassa akovidā.",
    "sn35.136:8": "Bhavarāgaparetebhi,bhavarāgānusārībhi;Māradheyyānupannehi,nāyaṁ dhammo susambudho.",
    "sn35.136:9": "Ko nu aññatra mariyebhi,Padaṁ sambuddhumarahati;Yaṁ padaṁ sammadaññāya,Parinibbanti anāsavā\"ti."
}