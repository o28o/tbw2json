{
    "sn7.10:1": "Ekaṁ samayaṁ bhagavā kosalesu vihārati aññatarasmiṁ vanasaṇḍe. Tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti. Atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami; upasaṅkamitvā addasa bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi:",
    "sn7.10:2": "\"Na hi nūnimassa samaṇassa,Balībaddā catuddasa;Ajjasaṭṭhiṁ na dissanti,Tenāyaṁ samaṇo sukhī.",
    "sn7.10:3": "Na hi nūnimassa samaṇassa,Tilākhettasmi pāpakā;Ekapaṇṇā dupaṇṇā ca,Tenāyaṁ samaṇo sukhī.",
    "sn7.10:4": "Na hi nūnimassa samaṇassa,Tucchakoṭṭhasmi mūsikā;Ussoḷhikāya naccanti,Tenāyaṁ samaṇo sukhī.",
    "sn7.10:5": "Na hi nūnimassa samaṇassa,Santhāro sattamāsiko;Uppāṭakehi sañchanno,Tenāyaṁ samaṇo sukhī.",
    "sn7.10:6": "Na hi nūnimassa samaṇassa,Vidhavā satta dhītaro;Ekaputtā duputtā ca,Tenāyaṁ samaṇo sukhī.",
    "sn7.10:7": "Na hi nūnimassa samaṇassa,Piṅgalā tilakāhatā;Sottaṁ pādena bodheti,Tenāyaṁ samaṇo sukhī.",
    "sn7.10:8": "Na hi nūnimassa samaṇassa,Paccūsamhi iṇāyikā;Detha dethāti codenti,Tenāyaṁ samaṇo sukhī\"ti.",
    "sn7.10:9": "\"Na hi mayhaṁ brāhmaṇa,balībaddā catuddasa;Ajjasaṭṭhiṁ na dissanti,tenāhaṁ brāhmaṇā sukhī.",
    "sn7.10:10": "Na hi mayhaṁ brāhmaṇa,tilākhettasmi pāpakā;Ekapaṇṇā dupaṇṇā ca,tenāhaṁ brāhmaṇā sukhī.",
    "sn7.10:11": "Na hi mayhaṁ brāhmaṇa,tucchakoṭṭhasmi mūsikā;Ussoḷhikāya naccanti,tenāhaṁ brāhmaṇā sukhī.",
    "sn7.10:12": "Na hi mayhaṁ brāhmaṇa,santhāro sattamāsiko;Uppāṭakehi sañchanno,tenāhaṁ brāhmaṇā sukhī.",
    "sn7.10:13": "Na hi mayhaṁ brāhmaṇa,vidhavā satta dhītaro;Ekaputtā duputtā ca,tenāhaṁ brāhmaṇā sukhī.",
    "sn7.10:14": "Na hi mayhaṁ brāhmaṇa,piṅgalā tilakāhatā;Sottaṁ pādena bodheti,tenāhaṁ brāhmaṇā sukhī.",
    "sn7.10:15": "Na hi mayhaṁ brāhmaṇa,paccūsamhi iṇāyikā;Detha dethāti codenti,tenāhaṁ brāhmaṇā sukhī\"ti.",
    "sn7.10:16": "Evaṁ vutte, bhāradvājagotto brāhmaṇo bhagavantaṁ etadavoca: \"Abhikkantaṁ, bho gotama, abhikkantaṁ, bho gotama. Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti; evameva bhotā gotamena anekapariyāyena dhammo pakāsito. Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. Labheyyāhaṁ bhoto gotamassa santike pabbajjaṁ, labheyyaṁ upasampadan\"ti.",
    "sn7.10:17": "Alattha kho bhāradvājagotto brāhmaṇo bhagavato santike pabbajjaṁ, alattha upasampadaṁ. Acirūpasampanno panāyasmā bhāradvājo eko vūpakaṭṭho appamatto ātāpī pahitatto vihāranto nacirasseva – yassatthāya kulaputtā sammadeva agārasmā anagāriyaṁ pabbajanti, tadanuttaraṁ – brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. \"Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā\"ti abbhaññāsi. Aññataro ca panāyasmā bhāradvājo arahataṁ ahosīti.",
    "sn7.10:18": "Dhanañjānī ca akkosaṁ,asurindaṁ bilaṅgikaṁ;Ahiṁsakaṁ jaṭā ceva,suddhikañceva aggikā;Sundarikaṁ bahudhīta—​rena ca te dasāti."
}