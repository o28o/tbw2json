{
    "sn10.5:1": "Ekaṁ samayaṁ bhagavā sāvatthiyaṁ vihārati jetavane anāthapiṇḍikassa ārāme. Tena kho pana samayena aññatarissā upāsikāya sānu nāma putto yakkhena gahito hoti. Atha kho sā upāsikā paridevamānā tāyaṁ velāyaṁ imā gāthāyo abhāsi:",
    "sn10.5:2": "\"Cātuddasiṁ pañcadasiṁ,yā ca pakkhassa aṭṭhamī;Pāṭihāriyapakkhañca,aṭṭhaṅgasusamāgataṁ.",
    "sn10.5:3": "Uposathaṁ upavasanti,brahmacariyaṁ caranti ye;Na tehi yakkhā kīḷanti,iti me arahataṁ sutaṁ;Sā dāni ajja passāmi,yakkhā kīḷanti sānunā\"ti.",
    "sn10.5:4": "\"Cātuddasiṁ pañcadasiṁ,yā ca pakkhassa aṭṭhamī;Pāṭihāriyapakkhañca,aṭṭhaṅgasusamāgataṁ;Uposathaṁ upavasanti,brahmacariyaṁ caranti ye.",
    "sn10.5:5": "Na tehi yakkhā kīḷanti,sāhu te arahataṁ sutaṁ;Sānuṁ pabuddhaṁ vajjāsi,yakkhānaṁ vacanaṁ idaṁ;Mākāsi pāpakaṁ kammaṁ,āvi vā yadi vā raho.",
    "sn10.5:6": "Sace ca pāpakaṁ kammaṁ,karissasi karosi vā;Na te dukkhā pamutyatthi,uppaccāpi palāyato\"ti.",
    "sn10.5:7": "\"Mataṁ vā amma rodanti,yo vā jīvaṁ na dissati;Jīvantaṁ amma passantī,kasmā maṁ amma rodasī\"ti.",
    "sn10.5:8": "\"Mataṁ vā putta rodanti,yo vā jīvaṁ na dissati;Yo ca kāme cajitvāna,punarāgacchate idha;Taṁ vāpi putta rodanti,puna jīvaṁ mato hi so.",
    "sn10.5:9": "Kukkuḷā ubbhato tāta,kukkuḷaṁ patitumicchasi;Narakā ubbhato tāta,narakaṁ patitumicchasi.",
    "sn10.5:10": "Abhidhāvatha bhaddante,kassa ujjhāpayāmase;Ādittā nīhataṁ bhaṇḍaṁ,puna ḍayhitumicchasī\"ti."
}