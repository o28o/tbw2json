{
    "sn47.37:1": "\"Cattārome, bhikkhave, satipaṭṭhānā. Katame cattāro? Idha, bhikkhave, bhikkhu kāye kāyānupassī vihārati ātāpī sampajāno satimā, vineyya loke abhijjhādomanassaṁ. Tassa kāye kāyānupassino vihārato yo kāyasmiṁ chando so pahīyati. Chandassa pahānā amataṁ sacchikataṁ hoti.",
    "sn47.37:2": "Vedanāsu vedanānupassī vihārati ātāpī sampajāno satimā, vineyya loke abhijjhādomanassaṁ. Tassa vedanāsu vedanānupassino vihārato yo vedanāsu chando so pahīyati. Chandassa pahānā amataṁ sacchikataṁ hoti.",
    "sn47.37:3": "Citte cittānupassī vihārati ātāpī sampajāno satimā, vineyya loke abhijjhādomanassaṁ. Tassa citte cittānupassino vihārato yo cittamhi chando so pahīyati. Chandassa pahānā amataṁ sacchikataṁ hoti.",
    "sn47.37:4": "Dhammesu dhammānupassī vihārati ātāpī sampajāno satimā, vineyya loke abhijjhādomanassaṁ. Tassa dhammesu dhammānupassino vihārato yo dhammesu chando so pahīyati. Chandassa pahānā amataṁ sacchikataṁ hotī\"ti."
}