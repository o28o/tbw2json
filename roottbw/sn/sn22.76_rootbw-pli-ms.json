{
    "sn22.76:1": "Sāvatthinidānaṁ. \"Rūpaṁ, bhikkhave, aniccaṁ. Yadaniccaṁ taṁ dukkhaṁ; yaṁ dukkhaṁ tadanattā; yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. Vedanā … saññā … saṅkhārā … viññāṇaṁ aniccaṁ. Yadaniccaṁ taṁ dukkhaṁ; yaṁ dukkhaṁ tadanattā; yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ.",
    "sn22.76:2": "Evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi … saññāyapi … saṅkhāresupi … viññāṇasmimpi nibbindati. Nibbindaṁ virajjati; virāgā vimuccati. Vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.",
    "sn22.76:3": "Idamavoca bhagavā. Idaṁ vatvāna sugato athāparaṁ etadavoca satthā:",
    "sn22.76:4": "\"Sukhino vata arahanto,taṇhā tesaṁ na vijjati;Asmimāno samucchinno,mohajālaṁ padālitaṁ.",
    "sn22.76:5": "Anejaṁ te anuppattā,cittaṁ tesaṁ anāvilaṁ;Loke anupalittā te,brahmabhūtā anāsavā.",
    "sn22.76:6": "Pañcakkhandhe pariññāya,satta saddhammagocarā;Pasaṁsiyā sappurisā,puttā buddhassa orasā.",
    "sn22.76:7": "Sattaratanasampannā,Tīsu sikkhāsu sikkhitā;Anuvicaranti mahāvīrā,Pahīnabhayabheravā.",
    "sn22.76:8": "Dasahaṅgehi sampannā,mahānāgā samāhitā;Ete kho seṭṭhā lokasmiṁ,taṇhā tesaṁ na vijjati.",
    "sn22.76:9": "Asekhañāṇamuppannaṁ,antimoyaṁ samussayo;Yo sāro brahmacariyassa,tasmiṁ aparapaccayā.",
    "sn22.76:10": "Vidhāsu na vikampanti,vippamuttā punabbhavā;Dantabhūmimanuppattā,te loke vijitāvino.",
    "sn22.76:11": "Uddhaṁ tiriyaṁ apācīnaṁ,nandī tesaṁ na vijjati;Nadanti te sīhanādaṁ,buddhā loke anuttarā\"ti."
}