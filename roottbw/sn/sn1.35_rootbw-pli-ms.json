{
    "sn1.35:1": "Ekaṁ samayaṁ bhagavā sāvatthiyaṁ vihārati jetavane anāthapiṇḍikassa ārāme. Atha kho sambahulā ujjhanasaññikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā vehāsaṁ aṭṭhaṁsu.",
    "sn1.35:2": "\"Aññathā santamattānaṁ,aññathā yo pavedaye;Nikacca kitavasseva,bhuttaṁ theyyena tassa taṁ.",
    "sn1.35:3": "Yañhi kayirā tañhi vade,yaṁ na kayirā na taṁ vade;Akarontaṁ bhāsamānaṁ,parijānanti paṇḍitā\"ti.",
    "sn1.35:4": "\"Na yidaṁ bhāsitamattena,ekantāsavānena vā;Anukkamitave sakkā,yāyaṁ paṭipadā daḷhā;Yāya dhīrā pamuccanti,jhāyino mārabandhanā.",
    "sn1.35:5": "Na ve dhīrā pakubbanti,viditvā lokapariyāyaṁ;Aññāya nibbutā dhīrā,tiṇṇā loke visattikan\"ti.",
    "sn1.35:6": "Atha kho tā devatāyo pathaviyaṁ patiṭṭhahitvā bhagavato pādesu sirasā nipatitvā bhagavantaṁ etadavocuṁ: \"Accayo no, bhante, accagamā yathābālaṁ yathāmūḷhaṁ yathāakusalaṁ, yā mayaṁ bhagavantaṁ āsādetabbaṁ amaññimhā. Tāsaṁ no, bhante, bhagavā accayaṁ accayato paṭiggaṇhātu āyatiṁ saṁvarāyā\"ti. Atha kho bhagavā sitaṁ pātvākāsi.",
    "sn1.35:7": "\"Accayaṁ desayantīnaṁ,yo ce na paṭigaṇhati;Kopantaro dosagaru,sa veraṁ paṭimuñcatī\"ti.",
    "sn1.35:8": "\"Accayo ce na vijjetha,nocidhāpagataṁ siyā;Verāni na ca sammeyyuṁ,kenīdha kusalo siyā\"ti.",
    "sn1.35:9": "\"Kassaccayā na vijjanti,kassa natthi apāgataṁ;Ko na sammohamāpādi,ko ca dhīro sadā sato\"ti.",
    "sn1.35:10": "\"Tathāgatassa buddhassa,sabbabhūtānukampino;Tassaccayā na vijjanti,tassa natthi apāgataṁ;So na sammohamāpādi,sova dhīro sadā satoti.",
    "sn1.35:11": "Accayaṁ desayantīnaṁ,yo ce na paṭigaṇhati;Kopantaro dosagaru,sa veraṁ paṭimuñcati;Taṁ veraṁ nābhinandāmi,paṭiggaṇhāmi voccayan\"ti."
}