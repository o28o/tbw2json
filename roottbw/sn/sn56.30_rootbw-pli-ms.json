{
    "sn56.30:1": "Ekaṁ samayaṁ sambahulā therā bhikkhū cetesu vihāranti sahañcanike. Tena kho pana samayena sambahulānaṁ therānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi: \"yo nu kho, āvuso, dukkhaṁ passati dukkhasamudayampi so passati, dukkhanirodhampi passati, dukkhanirodhagāminiṁ paṭipadāmpi passatī\"ti.",
    "sn56.30:2": "Evaṁ vutte, āyasmā gavampati thero bhikkhū etadavoca: \"sammukhā metaṁ, āvuso, bhagavato sutaṁ, sammukhā paṭiggahitaṁ: ‘yo, bhikkhave, dukkhaṁ passati dukkhasamudayampi so passati, dukkhanirodhampi passati, dukkhanirodhagāminiṁ paṭipadāmpi passati. Yo dukkhasamudayaṁ passati dukkhampi so passati, dukkhanirodhampi passati, dukkhanirodhagāminiṁ paṭipadāmpi passati. Yo dukkhanirodhaṁ passati dukkhampi so passati, dukkhasamudayampi passati, dukkhanirodhagāminiṁ paṭipadāmpi passati. Yo dukkhanirodhagāminiṁ paṭipadāṁ passati dukkhampi so passati, dukkhasamudayampi passati, dukkhanirodhampi passatī’\"ti.",
    "sn56.30:3": "Dve vajjī sammāsambuddho,arahaṁ āsavakkhayo;Mittaṁ tathā ca loko ca,pariññeyyaṁ gavampatīti."
}