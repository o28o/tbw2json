{
    "sn3.9:1": "Sāvatthinidānaṁ. Tena kho pana samayena rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karonti.",
    "sn3.9:2": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: \"idha, bhante, rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karontī\"ti.",
    "sn3.9:3": "Atha kho bhagavā etamatthaṁ viditvā tāyaṁ velāyaṁ imā gāthāyo abhāsi:",
    "sn3.9:4": "\"Assamedhaṁ purisamedhaṁ,sammāpāsaṁ vājapeyyaṁ;Niraggaḷaṁ mahārambhā,na te honti mahapphalā.",
    "sn3.9:5": "Ajeḷakā ca gāvo ca,vividhā yattha haññare;Na taṁ sammaggatā yaññaṁ,upayanti mahesino.",
    "sn3.9:6": "Ye ca yaññā nirārambhā,yajanti anukulaṁ sadā;Ajeḷakā ca gāvo ca,vividhā nettha haññare;Etaṁ sammaggatā yaññaṁ,upayanti mahesino.",
    "sn3.9:7": "Etaṁ yajetha medhāvī,eso yañño mahapphalo;Etañhi yajamānassa,seyyo hoti na pāpiyo;Yañño ca vipulo hoti,pasīdanti ca devatā\"ti."
}