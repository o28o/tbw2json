{
    "sn8.5:1": "Sāvatthinidānaṁ. Tatra kho bhagavā bhikkhū āmantesi: \"bhikkhavo\"ti.",
    "sn8.5:2": "\"Catūhi, bhikkhave, aṅgehi samannāgatā vācā subhāsitā hoti, no dubbhāsitā; anavajjā ca ananuvajjā ca viññūnaṁ. Katamehi catūhi? Idha, bhikkhave, bhikkhu subhāsitaṁyeva bhāsati no dubbhāsitaṁ, dhammaṁyeva bhāsati no adhammaṁ, piyaṁyeva bhāsati no appiyaṁ, saccaṁyeva bhāsati no alikaṁ. Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan\"ti.",
    "sn8.5:3": "\"Subhāsitaṁ uttamamāhu santo,Dhammaṁ bhaṇe nādhammaṁ taṁ dutiyaṁ;Piyaṁ bhaṇe nāppiyaṁ taṁ tatiyaṁ,Saccaṁ bhaṇe nālikaṁ taṁ catutthan\"ti.",
    "sn8.5:4": "Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca: \"paṭibhāti maṁ, bhagavā, paṭibhāti maṁ, sugatā\"ti.",
    "sn8.5:5": "\"Tameva vācaṁ bhāseyya,yāyattānaṁ na tāpaye;Pare ca na vihiṁseyya,sā ve vācā subhāsitā.",
    "sn8.5:6": "Piyavācaṁva bhāseyya,yā vācā paṭinanditā;Yaṁ anādāya pāpāni,paresaṁ bhāsate piyaṁ.",
    "sn8.5:7": "Saccaṁ ve amatā vācā,esa dhammo sanantano;Sacce atthe ca dhamme ca,āhu santo patiṭṭhitā.",
    "sn8.5:8": "Yaṁ buddho bhāsate vācaṁ,khemaṁ nibbānapattiyā;Dukkhassantakiriyāya,sā ve vācānamuttamā\"ti."
}