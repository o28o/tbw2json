{
    "sn35.69:1": "Ekaṁ samayaṁ āyasmā ca sāriputto āyasmā ca upaseno rājagahe vihāranti sītavane sappasoṇḍikapabbhāre. Tena kho pana samayena āyasmato upasenassa kāye āsīviso patito hoti. Atha kho āyasmā upaseno bhikkhū āmantesi: \"etha me, āvuso, imaṁ kāyaṁ mañcakaṁ āropetvā bahiddhā nīharatha. Purāyaṁ kāyo idheva vikirati; seyyathāpi bhusamuṭṭhī\"ti.",
    "sn35.69:2": "Evaṁ vutte, āyasmā sāriputto āyasmantaṁ upasenaṁ etadavoca: \"na kho pana mayaṁ passāma āyasmato upasenassa kāyassa vā aññathattaṁ indriyānaṁ vā vipariṇāmaṁ. Atha ca panāyasmā upaseno evamāha: ‘etha me, āvuso, imaṁ kāyaṁ mañcakaṁ āropetvā bahiddhā nīharatha. Purāyaṁ kāyo idheva vikirati; seyyathāpi bhusamuṭṭhī’\"ti.",
    "sn35.69:3": "Tathā hi panāyasmato upasenassa dīgharattaṁ ahaṅkāramamaṅkāramānānusayo susamūhato. Tasmā āyasmato upasenassa na evaṁ hoti: \"‘Ahaṁ cakkhūti vā mama cakkhūti vā … pe … ahaṁ jivhāti vā mama jivhāti vā … pe … ahaṁ manoti vā mama mano’ti vā\"ti."
}