{
    "sn35.105:1": "\"Kismiṁ nu kho, bhikkhave, sati kiṁ upādāya uppajjati ajjhattaṁ sukhaṁ dukkhan\"ti?",
    "sn35.105:2": "\"Bhagavaṁmūlakā no, bhante, dhammā … pe … .",
    "sn35.105:3": "\"Cakkhusmiṁ kho, bhikkhave, sati cakkhuṁ upādāya uppajjati ajjhattaṁ sukhaṁ dukkhaṁ … pe … manasmiṁ sati manaṁ upādāya uppajjati ajjhattaṁ sukhaṁ dukkhaṁ.",
    "sn35.105:4": "\"Aniccaṁ, bhante\".",
    "sn35.105:5": "\"Yaṁ panāniccaṁ dukkhaṁ vā taṁ sukhaṁ vā\"ti?",
    "sn35.105:6": "\"Dukkhaṁ, bhante\".",
    "sn35.105:7": "\"Yaṁ panāniccaṁ dukkhaṁ vipariṇāmadhammaṁ, api nu taṁ anupādāya uppajjeyya ajjhattaṁ sukhaṁ dukkhan\"ti?",
    "sn35.105:8": "\"No hetaṁ, bhante\" … pe … .",
    "sn35.105:9": "\"Jivhā niccā vā aniccā vā\"ti?",
    "sn35.105:10": "\"Aniccā, bhante\".",
    "sn35.105:11": "\"Yaṁ panāniccaṁ dukkhaṁ vā taṁ sukhaṁ vā\"ti?",
    "sn35.105:12": "\"Dukkhaṁ, bhante\".",
    "sn35.105:13": "\"Yaṁ panāniccaṁ dukkhaṁ vipariṇāmadhammaṁ, api nu taṁ anupādāya uppajjeyya ajjhattaṁ sukhaṁ dukkhan\"ti?",
    "sn35.105:14": "\"No hetaṁ, bhante\" … pe … .",
    "sn35.105:15": "\"Mano nicco vā anicco vā\"ti?",
    "sn35.105:16": "\"Anicco, bhante\".",
    "sn35.105:17": "\"Yaṁ panāniccaṁ dukkhaṁ vā taṁ sukhaṁ vā\"ti?",
    "sn35.105:18": "\"Dukkhaṁ, bhante\".",
    "sn35.105:19": "\"Yaṁ panāniccaṁ dukkhaṁ vipariṇāmadhammaṁ, api nu taṁ anupādāya uppajjeyya ajjhattaṁ sukhaṁ dukkhan\"ti?",
    "sn35.105:20": "\"No hetaṁ, bhante\".",
    "sn35.105:21": "\"Evaṁ passaṁ, bhikkhave, sutavā ariyasāvako cakkhusmimpi nibbindati … pe … manasmimpi nibbindati. Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī\"ti."
}