{
    "sn24.9:1": "Sāvatthinidānaṁ. \"Kismiṁ nu kho, bhikkhave, sati, kiṁ upādāya, kiṁ abhinivissa evaṁ diṭṭhi uppajjati: ‘sassato loko’\"ti?",
    "sn24.9:2": "\"Rūpe kho, bhikkhave, sati, rūpaṁ upādāya, rūpaṁ abhinivissa evaṁ diṭṭhi uppajjati: ‘sassato loko’ti. Vedanāya sati … pe … saṅkhāresu sati … viññāṇe sati, viññāṇaṁ upādāya, viññāṇaṁ abhinivissa evaṁ diṭṭhi uppajjati: ‘sassato loko’ti.",
    "sn24.9:3": "Taṁ kiṁ maññatha, bhikkhave, rūpaṁ niccaṁ vā aniccaṁ vā\"ti? \"Aniccaṁ, bhante\" … pe … vipariṇāmadhammaṁ, api nu taṁ anupādāya evaṁ diṭṭhi uppajjeyya: ‘sassato loko’\"ti? \"No hetaṁ, bhante\". \"Vedanā … saññā … saṅkhārā … viññāṇaṁ niccaṁ vā aniccaṁ vā\"ti? \"Aniccaṁ, bhante … pe … api nu taṁ anupādāya evaṁ diṭṭhi uppajjeyya: ‘sassato loko’\"ti? \"No hetaṁ, bhante\". \"Yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tampi niccaṁ vā aniccaṁ vā\"ti? \"Aniccaṁ, bhante\". \"Yaṁ panāniccaṁ dukkhaṁ vā taṁ sukhaṁ vā\"ti? \"Dukkhaṁ, bhante\". \"Yaṁ panāniccaṁ dukkhaṁ vipariṇāmadhammaṁ, api nu taṁ anupādāya evaṁ diṭṭhi uppajjeyya: ‘sassato loko’\"ti? \"No hetaṁ, bhante\".",
    "sn24.9:4": "\"Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti – ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyano\"ti."
}