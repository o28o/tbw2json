{
    "an5.38:1": "\"Pañcime, bhikkhave, saddhe kulaputte ānisaṁsā. Katame pañca? Ye te, bhikkhave, loke santo sappurisā te saddhaññeva paṭhamaṁ anukampantā anukampanti, no tathā assaddhaṁ; saddhaññeva paṭhamaṁ upasaṅkamantā upasaṅkamanti, no tathā assaddhaṁ; saddhaññeva paṭhamaṁ paṭiggaṇhantā paṭiggaṇhanti, no tathā assaddhaṁ; saddhaññeva paṭhamaṁ dhammaṁ desentā desenti, no tathā assaddhaṁ; saddho kāyassa bhedā paraṁ maraṇā sugatiṁ saggaṁ lokaṁ upapajjati. Ime kho, bhikkhave, pañca saddhe kulaputte ānisaṁsā.",
    "an5.38:2": "Seyyathāpi, bhikkhave, subhūmiyaṁ catumahāpathe mahānigrodho samantā pakkhīnaṁ paṭisaraṇaṁ hoti; evamevaṁ kho, bhikkhave, saddho kulaputto bahuno janassa paṭisaraṇaṁ hoti bhikkhūnaṁ bhikkhunīnaṁ upāsakānaṁ upāsikānanti.",
    "an5.38:3": "Sākhāpattaphalūpeto,khandhimāva mahādumo;Mūlavā phalasampanno,patiṭṭhā hoti pakkhinaṁ.",
    "an5.38:4": "Manorame āyatane,sevanti naṁ vihaṅgamā;Chāyaṁ chāyatthikā yanti,phalatthā phalabhojino.",
    "an5.38:5": "Tatheva sīlasampannaṁ,saddhaṁ purisapuggalaṁ;Nivātavuttiṁ atthaddhaṁ,sorataṁ sakhilaṁ muduṁ.",
    "an5.38:6": "Vītarāgā vītadosā,vītamohā anāsavā;Puññakkhettāni lokasmiṁ,sevanti tādisaṁ naraṁ.",
    "an5.38:7": "Te tassa dhammaṁ desenti,Sabbadukkhāpanūdanaṁ;Yaṁ so dhammaṁ idhaññāya,Parinibbāti anāsavo\"ti."
}