{
    "an7.63:1": "Atha kho bhagavā pubbaṇhasamayaṁ nivāsetvā pattacīvaramādāya yena anāthapiṇḍikassa gahapatissa nivesanaṁ tenupasaṅkami; upasaṅkamitvā paññatte āsane nisīdi.",
    "an7.63:2": "\"Kiṁ nu te, gahapati, nivesane manussā uccāsaddā mahāsaddā kevaṭṭā maññe macchavilope\"ti?",
    "an7.63:3": "Atha kho bhagavā sujātaṁ gharasuṇhaṁ āmantesi:  \"ehi, sujāte\"ti.",
    "an7.63:4": "\"Satta kho imā, sujāte, purisassa bhariyāyo. Katamā satta? Vadhakasamā, corīsamā, ayyasamā, mātāsamā, bhaginīsamā, sakhīsamā, dāsīsamā. Imā kho, sujāte, satta purisassa bhariyāyo. Tāsaṁ tvaṁ katamā\"ti?",
    "an7.63:5": "\"Paduṭṭhacittā ahitānukampinī,Aññesu rattā atimaññate patiṁ;Dhanena kītassa vadhāya ussukā,Yā evarūpā purisassa bhariyā;‘Vadhā ca bhariyā’ti ca sā pavuccati.(1)",
    "an7.63:6": "Yaṁ itthiyā vindati sāmiko dhanaṁ,Sippaṁ vaṇijjañca kasiṁ adhiṭṭhahaṁ;Appampi tassa apahātumicchati,Yā evarūpā purisassa bhariyā;‘Corī ca bhariyā’ti ca sā pavuccati.(2)",
    "an7.63:7": "Akammakāmā alasā mahagghasā,Pharusā ca caṇḍī duruttavādinī;Uṭṭhāyakānaṁ abhibhuyya vattati,Yā evarūpā purisassa bhariyā;‘Ayyā ca bhariyā’ti ca sā pavuccati.(3)",
    "an7.63:8": "Yā sabbadā hoti hitānukampinī,Mātāva puttaṁ anurakkhate patiṁ;Tato dhanaṁ sambhatamassa rakkhati,Yā evarūpā purisassa bhariyā;‘Mātā ca bhariyā’ti ca sā pavuccati.(4)",
    "an7.63:9": "Yathāpi jeṭṭhā bhaginī kaniṭṭhakā,Sagāravā hoti sakamhi sāmike;Hirīmanā bhattuvasānuvattinī,Yā evarūpā purisassa bhariyā;‘Bhaginī ca bhariyā’ti ca sā pavuccati.(5)",
    "an7.63:10": "Yācīdha disvāna patiṁ pamodati,Sakhī sakhāraṁva cirassamāgataṁ;Koleyyakā sīlavatī patibbatā,Yā evarūpā purisassa bhariyā;‘Sakhī ca bhariyā’ti ca sā pavuccati.(6)",
    "an7.63:11": "Akkuddhasantā vadhadaṇḍatajjitā,Aduṭṭhacittā patino titikkhati;Akkodhanā bhattuvasānuvattinī,Yā evarūpā purisassa bhariyā;‘Dāsī ca bhariyā’ti ca sā pavuccati.(7)",
    "an7.63:12": "Yācīdha bhariyā vadhakāti vuccati,‘Corī ca ayyā’ti ca yā pavuccati;Dussīlarūpā pharusā anādarā,Kāyassa bhedā nirayaṁ vajanti tā. (1–3.)",
    "an7.63:13": "Yācīdha mātā bhaginī sakhīti ca,‘Dāsī ca bhariyā’ti ca sā pavuccati;Sīle ṭhitattā cirarattasaṁvutā,Kāyassa bhedā sugatiṁ vajanti tāti. (4–7.)",
    "an7.63:14": "Imā kho, sujāte, satta purisassa bhariyāyo. Tāsaṁ tvaṁ katamā\"ti?"
}