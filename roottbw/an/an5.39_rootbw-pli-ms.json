{
    "an5.39:1": "\"Pañcimāni, bhikkhave, ṭhānāni sampassantā mātāpitaro puttaṁ icchanti kule jāyamānaṁ. Katamāni pañca? Bhato vā no bharissati; kiccaṁ vā no karissati; kulavaṁso ciraṁ ṭhassati; dāyajjaṁ paṭipajjissati; atha vā pana petānaṁ kālaṅkatānaṁ dakkhiṇaṁ anuppadassatīti. Imāni kho, bhikkhave, pañca ṭhānāni sampassantā mātāpitaro puttaṁ icchanti kule jāyamānanti.",
    "an5.39:2": "Pañca ṭhānāni sampassaṁ,puttaṁ icchanti paṇḍitā;Bhato vā no bharissati,kiccaṁ vā no karissati.",
    "an5.39:3": "Kulavaṁso ciraṁ tiṭṭhe,dāyajjaṁ paṭipajjati;Atha vā pana petānaṁ,dakkhiṇaṁ anuppadassati.",
    "an5.39:4": "Ṭhānānetāni sampassaṁ,puttaṁ icchanti paṇḍitā;Tasmā santo sappurisā,kataññū katavedino.",
    "an5.39:5": "Bharanti mātāpitaro,pubbe katamanussaraṁ;Karonti nesaṁ kiccāni,yathā taṁ pubbakārinaṁ.",
    "an5.39:6": "Ovādakārī bhataposī,kulavaṁsaṁ ahāpayaṁ;Saddho sīlena sampanno,putto hoti pasaṁsiyo\"ti."
}