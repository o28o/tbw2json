{
    "mn132:1": "Evaṁ me sutaṁ — ​ ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
    "mn132:2": "Atha kho bhagavā sāyanhasamayaṁ paṭisallānā vuṭṭhito yenupaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi: \"ko nu kho, bhikkhave, upaṭṭhānasālāyaṁ bhikkhūnaṁ dhammiyā kathāya sandassesi samādapesi samuttejesi sampahaṁsesi, bhaddekarattassa uddesañca vibhaṅgañca abhāsī\"ti?",
    "mn132:3": "Atha kho bhagavā āyasmantaṁ ānandaṁ āmantesi: \"yathā kathaṁ pana tvaṁ, ānanda, bhikkhūnaṁ dhammiyā kathāya sandassesi samādapesi samuttejesi sampahaṁsesi, bhaddekarattassa uddesañca vibhaṅgañca abhāsī\"ti?",
    "mn132:4": "Atītaṁ nānvāgameyya,nappaṭikaṅkhe anāgataṁ;Yadatītaṁ pahīnaṁ taṁ,appattañca anāgataṁ.",
    "mn132:5": "Paccuppannañca yo dhammaṁ,tattha tattha vipassati;Asaṁhīraṁ asaṅkuppaṁ,taṁ vidvā manubrūhaye.",
    "mn132:6": "Ajjeva kiccamātappaṁ,ko jaññā maraṇaṁ suve;Na hi no saṅgaraṁ tena,mahāsenena maccunā.",
    "mn132:7": "Evaṁvihāriṁ ātāpiṁ,ahorattamatanditaṁ;Taṁ ve bhaddekarattoti,santo ācikkhate muni.",
    "mn132:8": "‘Kathañca, āvuso, atītaṁ anvāgameti? Evaṁrūpo ahosiṁ atītamaddhānanti tattha nandiṁ samanvāneti, evaṁvedano ahosiṁ atītamaddhānanti tattha nandiṁ samanvāneti, evaṁsañño ahosiṁ atītamaddhānanti tattha nandiṁ samanvāneti, evaṁsaṅkhāro ahosiṁ atītamaddhānanti tattha nandiṁ samanvāneti, evaṁviññāṇo ahosiṁ atītamaddhānanti tattha nandiṁ samanvāneti — evaṁ kho, āvuso, atītaṁ anvāgameti.",
    "mn132:9": "Kathañca, āvuso, atītaṁ nānvāgameti? Evaṁrūpo ahosiṁ atītamaddhānanti tattha nandiṁ na samanvāneti, evaṁvedano ahosiṁ atītamaddhānanti tattha nandiṁ na samanvāneti, evaṁsañño ahosiṁ atītamaddhānanti tattha nandiṁ na samanvāneti, evaṁsaṅkhāro ahosiṁ atītamaddhānanti tattha nandiṁ na samanvāneti, evaṁviññāṇo ahosiṁ atītamaddhānanti tattha nandiṁ na samanvāneti — evaṁ kho, āvuso, atītaṁ nānvāgameti.",
    "mn132:10": "Kathañca, āvuso, anāgataṁ paṭikaṅkhati? Evaṁrūpo siyaṁ anāgatamaddhānanti tattha nandiṁ samanvāneti, evaṁvedano siyaṁ … pe … evaṁsañño siyaṁ … evaṁsaṅkhāro siyaṁ … evaṁviññāṇo siyaṁ anāgatamaddhānanti tattha nandiṁ samanvāneti — evaṁ kho, āvuso, anāgataṁ paṭikaṅkhati.",
    "mn132:11": "Kathañca, āvuso, anāgataṁ nappaṭikaṅkhati? Evaṁrūpo siyaṁ anāgatamaddhānanti tattha nandiṁ na samanvāneti, evaṁvedano siyaṁ … pe … evaṁsañño siyaṁ … evaṁsaṅkhāro siyaṁ … evaṁviññāṇo siyaṁ anāgatamaddhānanti tattha nandiṁ na samanvāneti — evaṁ kho, āvuso, anāgataṁ nappaṭikaṅkhati.",
    "mn132:12": "Kathañca, āvuso, paccuppannesu dhammesu saṁhīrati? Idha, āvuso, assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ; vedanaṁ … saññaṁ … saṅkhāre … viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ — evaṁ kho, āvuso, paccuppannesu dhammesu saṁhīrati.",
    "mn132:13": "Kathañca, āvuso, paccuppannesu dhammesu na saṁhīrati? Idha, āvuso, sutavā ariyasāvako ariyānaṁ dassāvī ariyadhammassa kovido ariyadhamme suvinīto sappurisānaṁ dassāvī sappurisadhammassa kovido sappurisadhamme suvinīto na rūpaṁ attato samanupassati, na rūpavantaṁ vā attānaṁ, na attani vā rūpaṁ, na rūpasmiṁ vā attānaṁ; na vedanaṁ … na saññaṁ … na saṅkhāre … na viññāṇaṁ attato samanupassati, na viññāṇavantaṁ vā attānaṁ, na attani vā viññāṇaṁ, na viññāṇasmiṁ vā attānaṁ — evaṁ kho, āvuso, paccuppannesu dhammesu na saṁhīrati.",
    "mn132:14": "Atītaṁ nānvāgameyya,nappaṭikaṅkhe anāgataṁ;Yadatītaṁ pahīnaṁ taṁ,appattañca anāgataṁ.",
    "mn132:15": "Paccuppannañca yo dhammaṁ,tattha tattha vipassati;Asaṁhīraṁ asaṅkuppaṁ,taṁ vidvā manubrūhaye.",
    "mn132:16": "Ajjeva kiccamātappaṁ,ko jaññā maraṇaṁ suve;Na hi no saṅgaraṁ tena,mahāsenena maccunā.",
    "mn132:17": "Evaṁvihāriṁ ātāpiṁ,ahorattamatanditaṁ;Taṁ ve bhaddekarattoti,santo ācikkhate munī’ti.",
    "mn132:18": "Evaṁ kho ahaṁ, bhante, bhikkhūnaṁ dhammiyā kathāya sandassesiṁ samādapesiṁ samuttejesiṁ sampahaṁsesiṁ, bhaddekarattassa uddesañca vibhaṅgañca abhāsin\"ti.",
    "mn132:19": "\"Sādhu sādhu, ānanda. Sādhu kho tvaṁ, ānanda, bhikkhūnaṁ dhammiyā kathāya sandassesi samādapesi samuttejesi sampahaṁsesi, bhaddekarattassa uddesañca vibhaṅgañca abhāsi:",
    "mn132:20": "‘Atītaṁ nānvāgameyya,… pe …Taṁ ve bhaddekarattoti,santo ācikkhate munī’ti.",
    "mn132:21": "Kathañca, ānanda, atītaṁ anvāgameti … pe … evaṁ kho, ānanda, atītaṁ anvāgameti. Kathañca, ānanda, atītaṁ nānvāgameti … pe … evaṁ kho, ānanda, atītaṁ nānvāgameti. Kathañca, ānanda, anāgataṁ paṭikaṅkhati … pe … evaṁ kho, ānanda, anāgataṁ paṭikaṅkhati. Kathañca, ānanda, anāgataṁ nappaṭikaṅkhati … pe … evaṁ kho, ānanda, anāgataṁ nappaṭikaṅkhati. Kathañca, ānanda, paccuppannesu dhammesu saṁhīrati … pe … evaṁ kho, ānanda, paccuppannesu dhammesu saṁhīrati. Kathañca, ānanda, paccuppannesu dhammesu na saṁhīrati … pe … evaṁ kho, ānanda, paccuppannesu dhammesu na saṁhīrati.",
    "mn132:22": "‘Atītaṁ nānvāgameyya,… pe …Taṁ ve bhaddekarattoti,santo ācikkhate munī’\"ti.",
    "mn132:23": "Idamavoca bhagavā. Attamano āyasmā ānando bhagavato bhāsitaṁ abhinandīti."
}