{
    "snp3.8:574": "Animittamanaññātaṁ,maccānaṁ idha jīvitaṁ;Kasirañca parittañca,tañca dukkhena saṁyutaṁ.",
    "snp3.8:575": "Na hi so upakkamo atthi,yena jātā na miyyare;Jarampi patvā maraṇaṁ,evaṁdhammā hi pāṇino.",
    "snp3.8:576": "Phalānamiva pakkānaṁ,pāto patanato bhayaṁ;Evaṁ jātāna maccānaṁ,niccaṁ maraṇato bhayaṁ.",
    "snp3.8:577": "Yathāpi kumbhakārassa,katā mattikabhājanā;Sabbe bhedanapariyantā,evaṁ maccāna jīvitaṁ.",
    "snp3.8:578": "Daharā ca mahantā ca,ye bālā ye ca paṇḍitā;Sabbe maccuvasaṁ yanti,sabbe maccuparāyaṇā.",
    "snp3.8:579": "Tesaṁ maccuparetānaṁ,gacchataṁ paralokato;Na pitā tāyate puttaṁ,ñātī vā pana ñātake.",
    "snp3.8:580": "Pekkhataṁyeva ñātīnaṁ,passa lālapataṁ puthu;Ekamekova maccānaṁ,govajjho viya nīyati.",
    "snp3.8:581": "Evamabbhāhato loko,Maccunā ca jarāya ca;Tasmā dhīrā na socanti,Viditvā lokapariyāyaṁ.",
    "snp3.8:582": "Yassa maggaṁ na jānāsi,āgatassa gatassa vā;Ubho ante asampassaṁ,niratthaṁ paridevasi.",
    "snp3.8:583": "Paridevayamāno ce,Kiñcidatthaṁ udabbahe;Sammūḷho hiṁsamattānaṁ,Kayirā ce naṁ vicakkhaṇo.",
    "snp3.8:584": "Na hi ruṇṇena sokena,Santiṁ pappoti cetaso;Bhiyyassuppajjate dukkhaṁ,Sarīraṁ cupahaññati.",
    "snp3.8:585": "Kiso vivaṇṇo bhavati,Hiṁsamattānamattanā;Na tena petā pālenti,Niratthā paridevanā.",
    "snp3.8:586": "Sokamappajahaṁ jantu,Bhiyyo dukkhaṁ nigacchati;Anutthunanto kālaṅkataṁ,Sokassa vasamanvagū.",
    "snp3.8:587": "Aññepi passa gamine,Yathākammupage nare;Maccuno vasamāgamma,Phandantevidha pāṇino.",
    "snp3.8:588": "Yena yena hi maññanti,Tato taṁ hoti aññathā;Etādiso vinābhāvo,Passa lokassa pariyāyaṁ.",
    "snp3.8:589": "Api vassasataṁ jīve,Bhiyyo vā pana māṇavo;Ñātisaṅghā vinā hoti,Jahāti idha jīvitaṁ.",
    "snp3.8:590": "Tasmā arahato sutvā,Vineyya paridevitaṁ;Petaṁ kālaṅkataṁ disvā,Neso labbhā mayā iti.",
    "snp3.8:591": "Yathā saraṇamādittaṁ,Vārinā parinibbaye;Evampi dhīro sapañño,Paṇḍito kusalo naro;Khippamuppatitaṁ sokaṁ,Vāto tūlaṁva dhaṁsaye.",
    "snp3.8:592": "Paridevaṁ pajappañca,Domanassañca attano;Attano sukhamesāno,Abbahe sallamattano.",
    "snp3.8:593": "Abbūḷhasallo asito,santiṁ pappuyya cetaso;Sabbasokaṁ atikkanto,asoko hoti nibbutoti."
}