{
    "snp3.6:510": "\"Kaṅkhī vecikicchī āgamaṁ,Pañhe pucchituṁ abhikaṅkhamāno;Tesantakaro bhavāhi pañhe me puṭṭho,Anupubbaṁ anudhammaṁ byākarohi me\".",
    "snp3.6:511": "\"Dūrato āgatosi sabhiya,Pañhe pucchituṁ abhikaṅkhamāno;Tesantakaro bhavāmi pañhe te puṭṭho,Anupubbaṁ anudhammaṁ byākaromi te.",
    "snp3.6:512": "Puccha maṁ sabhiya pañhaṁ,Yaṁ kiñci manasicchasi;Tassa tasseva pañhassa,Ahaṁ antaṁ karomi te\"ti.",
    "snp3.6:513": "\"Kiṁpattinamāhu bhikkhunaṁ,Sorataṁ kena kathañca dantamāhu;Buddhoti kathaṁ pavuccati,Puṭṭho me bhagavā byākarohi\".",
    "snp3.6:514": "\"Pajjena katena attanā,Parinibbānagato vitiṇṇakaṅkho;Vibhavañca bhavañca vippahāya,Vusitavā khīṇapunabbhavo sa bhikkhu.",
    "snp3.6:515": "Sabbattha upekkhako satimā,Na so hiṁsati kañci sabbaloke;Tiṇṇo samaṇo anāvilo,Ussadā yassa na santi sorato so.",
    "snp3.6:516": "Yassindriyāni bhāvitāni,Ajjhattaṁ bahiddhā ca sabbaloke;Nibbijjha imaṁ parañca lokaṁ,Kālaṁ kaṅkhati bhāvito sa danto.",
    "snp3.6:517": "Kappāni viceyya kevalāni,Saṁsāraṁ dubhayaṁ cutūpapātaṁ;Vigatarajamanaṅgaṇaṁ visuddhaṁ,Pattaṁ jātikhayaṁ tamāhu buddhan\"ti.",
    "snp3.6:518": "\"Kiṁpattinamāhu brāhmaṇaṁ,Samaṇaṁ kena kathañca nhātakoti;Nāgoti kathaṁ pavuccati,Puṭṭho me bhagavā byākarohi\".",
    "snp3.6:519": "\"Bāhitvā sabbapāpakāni,Vimalo sādhusamāhito ṭhitatto;Saṁsāramaticca kevalī so,Asito tādi pavuccate sa brahmā.",
    "snp3.6:520": "Samitāvi pahāya puññapāpaṁ,Virajo ñatvā imaṁ parañca lokaṁ;Jātimaraṇaṁ upātivatto,Samaṇo tādi pavuccate tathattā.",
    "snp3.6:521": "Ninhāya sabbapāpakāni,Ajjhattaṁ bahiddhā ca sabbaloke;Devamanussesu kappiyesu,Kappaṁ neti tamāhu nhātakoti.",
    "snp3.6:522": "Āguṁ na karoti kiñci loke,Sabbasaṁyoge visajja bandhanāni;Sabbattha na sajjatī vimutto,Nāgo tādi pavuccate tathattā\"ti.",
    "snp3.6:523": "\"Kaṁ khettajinaṁ vadanti buddhā,Kusalaṁ kena kathañca paṇḍitoti;Muni nāma kathaṁ pavuccati,Puṭṭho me bhagavā byākarohi\".",
    "snp3.6:524": "\"Khettāni viceyya kevalāni,Dibbaṁ mānusakañca brahmakhettaṁ;Sabbakhettamūlabandhanā pamutto,Khettajino tādi pavuccate tathattā.",
    "snp3.6:525": "Kosāni viceyya kevalāni,Dibbaṁ mānusakañca brahmakosaṁ;Sabbakosamūlabandhanā pamutto,Kusalo tādi pavuccate tathattā.",
    "snp3.6:526": "Dubhayāni viceyya paṇḍarāni,Ajjhattaṁ bahiddhā ca suddhipañño;Kaṇhaṁ sukkaṁ upātivatto,Paṇḍito tādi pavuccate tathattā.",
    "snp3.6:527": "Asatañca satañca ñatvā dhammaṁ,Ajjhattaṁ bahiddhā ca sabbaloke;Devamanussehi pūjanīyo,Saṅgaṁ jālamaticca so munī\"ti.",
    "snp3.6:528": "\"Kiṁpattinamāhu vedaguṁ,Anuviditaṁ kena kathañca viriyavāti;Ājāniyo kinti nāma hoti,Puṭṭho me bhagavā byākarohi\".",
    "snp3.6:529": "\"Vedāni viceyya kevalāni,Samaṇānaṁ yānidhatthi brāhmaṇānaṁ;Sabbavedanāsu vītarāgo,Sabbaṁ vedamaticca vedagū so.",
    "snp3.6:530": "Anuvicca papañcanāmarūpaṁ,Ajjhattaṁ bahiddhā ca rogamūlaṁ;Sabbarogamūlabandhanā pamutto,Anuvidito tādi pavuccate tathattā.",
    "snp3.6:531": "Virato idha sabbapāpakehi,Nirayadukkhaṁ aticca viriyavāso;So vīriyavā padhānavā,Dhīro tādi pavuccate tathattā.",
    "snp3.6:532": "Yassassu lunāni bandhanāni,Ajjhattaṁ bahiddhā ca saṅgamūlaṁ;Sabbasaṅgamūlabandhanā pamutto,Ājāniyo tādi pavuccate tathattā\"ti.",
    "snp3.6:533": "\"Kiṁpattinamāhu sottiyaṁ,Ariyaṁ kena kathañca caraṇavāti;Paribbājako kinti nāma hoti,Puṭṭho me bhagavā byākarohi\".",
    "snp3.6:534": "\"Sutvā sabbadhammaṁ abhiññāya loke,Sāvajjānavajjaṁ yadatthi kiñci;Abhibhuṁ akathaṅkathiṁ vimuttaṁ,Anighaṁ sabbadhimāhu sottiyoti.",
    "snp3.6:535": "Chetvā āsavāni ālayāni,Vidvā so na upeti gabbhaseyyaṁ;Saññaṁ tividhaṁ panujja paṅkaṁ,Kappaṁ neti tamāhu ariyoti.",
    "snp3.6:536": "Yo idha caraṇesu pattipatto,Kusalo sabbadā ājānāti dhammaṁ;Sabbattha na sajjati vimuttacitto,Paṭighā yassa na santi caraṇavā so.",
    "snp3.6:537": "Dukkhavepakkaṁ yadatthi kammaṁ,Uddhamadho tiriyaṁ vāpi majjhe;Paribbājayitvā pariññacārī,Māyaṁ mānamathopi lobhakodhaṁ;Pariyantamakāsi nāmarūpaṁ,Taṁ paribbājakamāhu pattipattan\"ti.",
    "snp3.6:538": "\"Yāni ca tīṇi yāni ca saṭṭhi,Samaṇappavādasitāni bhūripañña;Saññakkharasaññanissitāni,Osaraṇāni vineyya oghatamagā.",
    "snp3.6:539": "Antagūsi pāragū dukkhassa,Arahāsi sammāsambuddho khīṇāsavaṁ taṁ maññe;Jutimā mutimā pahūtapañño,Dukkhassantakara atāresi maṁ.",
    "snp3.6:540": "Yaṁ me kaṅkhītamaññāsi,Vicikicchā maṁ tārayi namo te;Muni monapathesu pattipatta,Akhila ādiccabandhu soratosi.",
    "snp3.6:541": "Yā me kaṅkhā pure āsi,Taṁ me byākāsi cakkhumā;Addhā munīsi sambuddho,Natthi nīvaraṇā tava.",
    "snp3.6:542": "Upāyāsā ca te sabbe,Viddhastā vinaḷīkatā;Sītibhūto damappatto,Dhitimā saccanikkamo.",
    "snp3.6:543": "Tassa te nāganāgassa,Mahāvīrassa bhāsato;Sabbe devānumodanti,Ubho nāradapabbatā.",
    "snp3.6:544": "Namo te purisājañña,Namo te purisuttama;Sadevakasmiṁ lokasmiṁ,Natthi te paṭipuggalo.",
    "snp3.6:545": "Tuvaṁ buddho tuvaṁ satthā,Tuvaṁ mārābhibhū muni;Tuvaṁ anusaye chetvā,Tiṇṇo tāresi maṁ pajaṁ.",
    "snp3.6:546": "Upadhī te samatikkantā,Āsavā te padālitā;Sīhosi anupādāno,Pahīnabhayabheravo.",
    "snp3.6:547": "Puṇḍarīkaṁ yathā vaggu,Toye na upalimpati;Evaṁ puññe ca pāpe ca,Ubhaye tvaṁ na limpasi;Pāde vīra pasārehi,Sabhiyo vandati satthuno\"ti."
}