{
    "snp2.1:222": "222Yānīdha bhūtāni samāgatāni, Bhummāni vā yāni va antalikkhe;\nSabbeva bhūtā sumanā bhavantu,\nAthopi sakkacca suṇantu bhāsitaṁ.",
    "snp2.1:223": "223\nTasmā hi bhūtā nisāmetha sabbe, Mettaṁ karotha mānusiyā pajāya;\nDivā ca ratto ca haranti ye baliṁ,\nTasmā hi ne rakkhatha appamattā.",
    "snp2.1:224": "224\nYaṁ kiñci vittaṁ idha vā huraṁ vā, Saggesu vā yaṁ ratanaṁ paṇītaṁ;\nNa no samaṁ atthi tathāgatena,\nIdampi buddhe ratanaṁ paṇītaṁ;\nEtena saccena suvatthi hotu.",
    "snp2.1:225": "225\nKhayaṁ virāgaṁ amataṁ paṇītaṁ, Yadajjhagā sakyamunī samāhito;\nNa tena dhammena samatthi kiñci,\nIdampi dhamme ratanaṁ paṇītaṁ;\nEtena saccena suvatthi hotu.",
    "snp2.1:226": "226\nYaṁ buddhaseṭṭho parivaṇṇayī suciṁ, Samādhimānantarikaññamāhu;\nSamādhinā tena samo na vijjati,\nIdampi dhamme ratanaṁ paṇītaṁ;\nEtena saccena suvatthi hotu.",
    "snp2.1:227": "227\nYe puggalā aṭṭha sataṁ pasatthā, Cattāri etāni yugāni honti;\nTe dakkhiṇeyyā sugatassa sāvakā,\nEtesu dinnāni mahapphalāni;\nIdampi saṅghe ratanaṁ paṇītaṁ,\nEtena saccena suvatthi hotu.",
    "snp2.1:228": "228\nYe suppayuttā manasā daḷhena, Nikkāmino gotamasāsanamhi;\nTe pattipattā amataṁ vigayha,\nLaddhā mudhā nibbutiṁ bhuñjamānā;\nIdampi saṅghe ratanaṁ paṇītaṁ,\nEtena saccena suvatthi hotu.",
    "snp2.1:229": "229\nYathindakhīlo pathavissito siyā, Catubbhi vātehi asampakampiyo;\nTathūpamaṁ sappurisaṁ vadāmi,\nYo ariyasaccāni avecca passati;\nIdampi saṅghe ratanaṁ paṇītaṁ,\nEtena saccena suvatthi hotu.",
    "snp2.1:230": "230\nYe ariyasaccāni vibhāvayanti, Gambhīrapaññena sudesitāni;\nKiñcāpi te honti bhusaṁ pamattā,\nNa te bhavaṁ aṭṭhamamādiyanti;\nIdampi saṅghe ratanaṁ paṇītaṁ,\nEtena saccena suvatthi hotu.",
    "snp2.1:231": "231\nSahāvassa dassanasampadāya, Tayassu dhammā jahitā bhavanti;\nSakkāyadiṭṭhī vicikicchitañca,\nSīlabbataṁ vāpi yadatthi kiñci.\n\nCatūhapāyehi ca vippamutto, Chaccābhiṭhānāni abhabba kātuṁ;\nIdampi saṅghe ratanaṁ paṇītaṁ,\nEtena saccena suvatthi hotu.",
    "snp2.1:232": "232\nKiñcāpi so kamma karoti pāpakaṁ, Kāyena vācā uda cetasā vā;\nAbhabba so tassa paṭicchadāya,\nAbhabbatā diṭṭhapadassa vuttā;\nIdampi saṅghe ratanaṁ paṇītaṁ,\nEtena saccena suvatthi hotu.",
    "snp2.1:233": "233\nVanappagumbe yatha phussitagge, Gimhānamāse paṭhamasmiṁ gimhe;\nTathūpamaṁ dhammavaraṁ adesayi,\nNibbānagāmiṁ paramaṁ hitāya;\nIdampi buddhe ratanaṁ paṇītaṁ,\nEtena saccena suvatthi hotu.",
    "snp2.1:234": "234\nVaro varaññū varado varāharo, Anuttaro dhammavaraṁ adesayi;\nIdampi buddhe ratanaṁ paṇītaṁ,\nEtena saccena suvatthi hotu.",
    "snp2.1:235": "235\nKhīṇaṁ purāṇaṁ nava natthi sambhavaṁ, Virattacittāyatike bhavasmiṁ;\nTe khīṇabījā avirūḷhichandā,\nNibbanti dhīrā yathāyaṁ padīpo;\nIdampi saṅghe ratanaṁ paṇītaṁ,\nEtena saccena suvatthi hotu.",
    "snp2.1:236": "236\nYānīdha bhūtāni samāgatāni, Bhummāni vā yāni va antalikkhe;\nTathāgataṁ devamanussapūjitaṁ,\nBuddhaṁ namassāma suvatthi hotu.",
    "snp2.1:237": "237\nYānīdha bhūtāni samāgatāni, Bhummāni vā yāni va antalikkhe;\nTathāgataṁ devamanussapūjitaṁ,\nDhammaṁ namassāma suvatthi hotu.",
    "snp2.1:238": "238\nYānīdha bhūtāni samāgatāni, Bhummāni vā yāni va antalikkhe;\nTathāgataṁ devamanussapūjitaṁ,\nSaṅghaṁ namassāma suvatthi hotūti."
}