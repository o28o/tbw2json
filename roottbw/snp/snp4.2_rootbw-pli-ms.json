{
    "snp4.2:772": "Satto guhāyaṁ bahunābhichanno,Tiṭṭhaṁ naro mohanasmiṁ pagāḷho;Dūre vivekā hi tathāvidho so,Kāmā hi loke na hi suppahāyā.",
    "snp4.2:773": "Icchānidānā bhavasātabaddhā,Te duppamuñcā na hi aññamokkhā;Pacchā pure vāpi apekkhamānā,Ime va kāme purime va jappaṁ.",
    "snp4.2:774": "Kāmesu giddhā pasutā pamūḷhā,Avadāniyā te visame niviṭṭhā;Dukkhūpanītā paridevayanti,Kiṁsū bhavissāma ito cutāse.",
    "snp4.2:775": "Tasmā hi sikkhetha idheva jantu,Yaṁ kiñci jaññā visamanti loke;Na tassa hetū visamaṁ careyya,Appañhidaṁ jīvitamāhu dhīrā.",
    "snp4.2:776": "Passāmi loke pariphandamānaṁ,Pajaṁ imaṁ taṇhagataṁ bhavesu;Hīnā narā maccumukhe lapanti,Avītataṇhāse bhavābhavesu.",
    "snp4.2:777": "Mamāyite passatha phandamāne,Maccheva appodake khīṇasote;Etampi disvā amamo careyya,Bhavesu āsattimakubbamāno.",
    "snp4.2:778": "Ubhosu antesu vineyya chandaṁ,Phassaṁ pariññāya anānugiddho;Yadattagarahī tadakubbamāno,Na lippatī diṭṭhasutesu dhīro.",
    "snp4.2:779": "Saññaṁ pariññā vitareyya oghaṁ,Pariggahesu muni nopalitto;Abbūḷhasallo caramappamatto,Nāsīsatī lokamimaṁ parañcāti."
}