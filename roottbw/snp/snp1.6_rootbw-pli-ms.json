{
    "snp1.6:91": "91\"Parābhavantaṁ purisaṁ, mayaṁ pucchāma gotama;\n\tBhavantaṁ puṭṭhumāgamma,\n\tkiṁ parābhavato mukhaṁ\".",
    "snp1.6:92": "92\n\"Suvijāno bhavaṁ hoti, suvijāno parābhavo;\n\tDhammakāmo bhavaṁ hoti,\n\tdhammadessī parābhavo\".",
    "snp1.6:93": "93\n\"Iti hetaṁ vijānāma, paṭhamo so parābhavo;\n\tDutiyaṁ bhagavā brūhi,\n\tkiṁ parābhavato mukhaṁ\".",
    "snp1.6:94": "94\n\"Asantassa piyā honti, sante na kurute piyaṁ;\n\tAsataṁ dhammaṁ roceti,\n\ttaṁ parābhavato mukhaṁ\".",
    "snp1.6:95": "95\n\"Iti hetaṁ vijānāma, dutiyo so parābhavo;\n\tTatiyaṁ bhagavā brūhi,\n\tkiṁ parābhavato mukhaṁ\".",
    "snp1.6:96": "96\n\"Niddāsīlī sabhāsīlī, anuṭṭhātā ca yo naro;\n\tAlaso kodhapaññāṇo,\n\ttaṁ parābhavato mukhaṁ\".",
    "snp1.6:97": "97\n\"Iti hetaṁ vijānāma, tatiyo so parābhavo;\n\tCatutthaṁ bhagavā brūhi,\n\tkiṁ parābhavato mukhaṁ\".",
    "snp1.6:98": "98\n\"Yo mātaraṁ pitaraṁ vā, jiṇṇakaṁ gatayobbanaṁ;\n\tPahu santo na bharati,\n\ttaṁ parābhavato mukhaṁ\".",
    "snp1.6:99": "99\n\"Iti hetaṁ vijānāma, catuttho so parābhavo;\n\tPañcamaṁ bhagavā brūhi,\n\tkiṁ parābhavato mukhaṁ\".",
    "snp1.6:100": "100\n\"Yo brāhmaṇaṁ samaṇaṁ vā, Aññaṁ vāpi vanibbakaṁ;\n\tMusāvādena vañceti,\n\tTaṁ parābhavato mukhaṁ\".",
    "snp1.6:101": "101\n\"Iti hetaṁ vijānāma, Pañcamo so parābhavo;\n\tChaṭṭhamaṁ bhagavā brūhi,\n\tKiṁ parābhavato mukhaṁ\".",
    "snp1.6:102": "102\n\"Pahūtavitto puriso, Sahirañño sabhojano;\n\tEko bhuñjati sādūni,\n\tTaṁ parābhavato mukhaṁ\".",
    "snp1.6:103": "103\n\"Iti hetaṁ vijānāma, Chaṭṭhamo so parābhavo;\n\tSattamaṁ bhagavā brūhi,\n\tKiṁ parābhavato mukhaṁ\".",
    "snp1.6:104": "104\n\"Jātitthaddho dhanatthaddho, Gottatthaddho ca yo naro;\n\tSaññātiṁ atimaññeti,\n\tTaṁ parābhavato mukhaṁ\".",
    "snp1.6:105": "105\n\"Iti hetaṁ vijānāma, Sattamo so parābhavo;\n\tAṭṭhamaṁ bhagavā brūhi,\n\tKiṁ parābhavato mukhaṁ\".",
    "snp1.6:106": "106\n\"Itthidhutto surādhutto, Akkhadhutto ca yo naro;\n\tLaddhaṁ laddhaṁ vināseti,\n\tTaṁ parābhavato mukhaṁ\".",
    "snp1.6:107": "107\n\"Iti hetaṁ vijānāma, Aṭṭhamo so parābhavo;\n\tNavamaṁ bhagavā brūhi,\n\tKiṁ parābhavato mukhaṁ\".",
    "snp1.6:108": "108\n\"Sehi dārehi asantuṭṭho, Vesiyāsu padussati;\n\tDussati paradāresu,\n\tTaṁ parābhavato mukhaṁ\".",
    "snp1.6:109": "109\n\"Iti hetaṁ vijānāma, Navamo so parābhavo;\n\tDasamaṁ bhagavā brūhi,\n\tKiṁ parābhavato mukhaṁ\".",
    "snp1.6:110": "110\n\"Atītayobbano poso, Āneti timbarutthaniṁ;\n\tTassā issā na supati,\n\tTaṁ parābhavato mukhaṁ\".",
    "snp1.6:111": "111\n\"Iti hetaṁ vijānāma, Dasamo so parābhavo;\n\tEkādasamaṁ bhagavā brūhi,\n\tKiṁ parābhavato mukhaṁ\".",
    "snp1.6:112": "112\n\"Itthiṁ soṇḍiṁ vikiraṇiṁ, Purisaṁ vāpi tādisaṁ;\n\tIssariyasmiṁ ṭhapeti,\n\tTaṁ parābhavato mukhaṁ\".",
    "snp1.6:113": "113\n\"Iti hetaṁ vijānāma, Ekādasamo so parābhavo;\n\tDvādasamaṁ bhagavā brūhi,\n\tKiṁ parābhavato mukhaṁ\".",
    "snp1.6:114": "114\n\"Appabhogo mahātaṇho, Khattiye jāyate kule;\n\tSo ca rajjaṁ patthayati,\n\tTaṁ parābhavato mukhaṁ.",
    "snp1.6:115": "115\nEte parābhave loke, Paṇḍito samavekkhiya;\n\tAriyo dassanasampanno,\n\tSa lokaṁ bhajate sivan\"ti."
}