{
    "snp1.11:193": "193Caraṁ vā yadi vā tiṭṭhaṁ, nisinno uda vā sayaṁ;\nSamiñjeti pasāreti,\nesā kāyassa iñjanā.",
    "snp1.11:194": "194\nAṭṭhinahārusaṁyutto, tacamaṁsāvalepano;\nChaviyā kāyo paṭicchanno,\nyathābhūtaṁ na dissati.",
    "snp1.11:195": "195\nAntapūro udarapūro, yakanapeḷassa vatthino;\nHadayassa papphāsassa,\nvakkassa pihakassa ca.",
    "snp1.11:196": "196\nSiṅghāṇikāya kheḷassa, sedassa ca medassa ca;\nLohitassa lasikāya,\npittassa ca vasāya ca.",
    "snp1.11:197": "197\nAthassa navahi sotehi, asucī savati sabbadā;\nAkkhimhā akkhigūthako,\nkaṇṇamhā kaṇṇagūthako.",
    "snp1.11:198": "198\nSiṅghāṇikā ca nāsato, mukhena vamatekadā;\nPittaṁ semhañca vamati,\nkāyamhā sedajallikā.",
    "snp1.11:199": "199\nAthassa susiraṁ sīsaṁ, matthaluṅgassa pūritaṁ;\nSubhato naṁ maññati bālo,\navijjāya purakkhato.",
    "snp1.11:200": "200\nYadā ca so mato seti, Uddhumāto vinīlako;\nApaviddho susānasmiṁ,\nAnapekkhā honti ñātayo.",
    "snp1.11:201": "201\nKhādanti naṁ suvānā ca, siṅgālā ca vakā kimī;\nKākā gijjhā ca khādanti,\nye caññe santi pāṇino.",
    "snp1.11:202": "202\nSutvāna buddhavacanaṁ, Bhikkhu paññāṇavā idha;\nSo kho naṁ parijānāti,\nYathābhūtañhi passati.",
    "snp1.11:203": "203\nYathā idaṁ tathā etaṁ, Yathā etaṁ tathā idaṁ;\nAjjhattañca bahiddhā ca,\nKāye chandaṁ virājaye.",
    "snp1.11:204": "204\nChandarāgaviratto so, Bhikkhu paññāṇavā idha;\nAjjhagā amataṁ santiṁ,\nNibbānaṁ padamaccutaṁ.",
    "snp1.11:205": "205\nDvipādakoyaṁ asuci, Duggandho parihīrati;\nNānākuṇapaparipūro,\nVissavanto tato tato.",
    "snp1.11:206": "206\nEtādisena kāyena, Yo maññe uṇṇametave;\nParaṁ vā avajāneyya,\nKimaññatra adassanāti."
}