{
    "snp4.15:935": "\"Attadaṇḍā bhayaṁ jātaṁ,janaṁ passatha medhagaṁ;Saṁvegaṁ kittayissāmi,yathā saṁvijitaṁ mayā.",
    "snp4.15:936": "Phandamānaṁ pajaṁ disvā,macche appodake yathā;Aññamaññehi byāruddhe,disvā maṁ bhayamāvisi.",
    "snp4.15:937": "Samantamasāro loko,disā sabbā sameritā;Icchaṁ bhavanamattano,nāddasāsiṁ anositaṁ.",
    "snp4.15:938": "Osāne tveva byāruddhe,Disvā me aratī ahu;Athettha sallamaddakkhiṁ,Duddasaṁ hadayanissitaṁ.",
    "snp4.15:939": "Yena sallena otiṇṇo,disā sabbā vidhāvati;Tameva sallamabbuyha,na dhāvati na sīdati.",
    "snp4.15:940": "Tattha sikkhānugīyanti,yāni loke gadhitāni;Na tesu pasuto siyā,nibbijjha sabbaso kāme;Sikkhe nibbānamattano.",
    "snp4.15:941": "Sacco siyā appagabbho,amāyo rittapesuṇo;Akkodhano lobhapāpaṁ,vevicchaṁ vitare muni.",
    "snp4.15:942": "Niddaṁ tandiṁ sahe thīnaṁ,pamādena na saṁvase;Atimāne na tiṭṭheyya,nibbānamanaso naro.",
    "snp4.15:943": "Mosavajje na nīyetha,rūpe snehaṁ na kubbaye;Mānañca parijāneyya,sāhasā virato care.",
    "snp4.15:944": "Purāṇaṁ nābhinandeyya,Nave khantiṁ na kubbaye;Hiyyamāne na soceyya,Ākāsaṁ na sito siyā.",
    "snp4.15:945": "Gedhaṁ brūmi mahoghoti,Ājavaṁ brūmi jappanaṁ;Ārammaṇaṁ pakappanaṁ,Kāmapaṅko duraccayo.",
    "snp4.15:946": "Saccā avokkamma muni,Thale tiṭṭhati brāhmaṇo;Sabbaṁ so paṭinissajja,Sa ve santoti vuccati.",
    "snp4.15:947": "Sa ve vidvā sa vedagū,Ñatvā dhammaṁ anissito;Sammā so loke iriyāno,Na pihetīdha kassaci.",
    "snp4.15:948": "Yodha kāme accatari,Saṅgaṁ loke duraccayaṁ;Na so socati nājjheti,Chinnasoto abandhano.",
    "snp4.15:949": "Yaṁ pubbe taṁ visosehi,Pacchā te māhu kiñcanaṁ;Majjhe ce no gahessasi,Upasanto carissasi.",
    "snp4.15:950": "Sabbaso nāmarūpasmiṁ,Yassa natthi mamāyitaṁ;Asatā ca na socati,Sa ve loke na jīyati.",
    "snp4.15:951": "Yassa natthi idaṁ meti,Paresaṁ vāpi kiñcanaṁ;Mamattaṁ so asaṁvindaṁ,Natthi meti na socati.",
    "snp4.15:952": "Aniṭṭhurī ananugiddho,Anejo sabbadhī samo;Tamānisaṁsaṁ pabrūmi,Pucchito avikampinaṁ.",
    "snp4.15:953": "Anejassa vijānato,Natthi kāci nisaṅkhati;Virato so viyārabbhā,Khemaṁ passati sabbadhi.",
    "snp4.15:954": "Na samesu na omesu,Na ussesu vadate muni;Santo so vītamaccharo,Nādeti na nirassatī\"ti."
}