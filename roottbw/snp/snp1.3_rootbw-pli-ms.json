{
    "snp1.3:35": "35\"Sabbesu bhūtesu nidhāya daṇḍaṁ, Aviheṭhayaṁ aññatarampi tesaṁ;\nNa puttamiccheyya kuto sahāyaṁ,\nEko care khaggavisāṇakappo\".",
    "snp1.3:36": "36\n\"Saṁsaggajātassa bhavanti snehā, Snehanvayaṁ dukkhamidaṁ pahoti;\nĀdīnavaṁ snehajaṁ pekkhamāno,\nEko care khaggavisāṇakappo\".",
    "snp1.3:37": "37\n\"Mitte suhajje anukampamāno, Hāpeti atthaṁ paṭibaddhacitto;\nEtaṁ bhayaṁ santhave pekkhamāno,\nEko care khaggavisāṇakappo\".",
    "snp1.3:38": "38\n\"Vaṁso visālova yathā visatto, Puttesu dāresu ca yā apekkhā;\nVaṁsakkaḷīrova asajjamāno,\nEko care khaggavisāṇakappo\".",
    "snp1.3:39": "39\n\"Migo araññamhi yathā abaddho, Yenicchakaṁ gacchati gocarāya;\nViññū naro seritaṁ pekkhamāno,\nEko care khaggavisāṇakappo\".",
    "snp1.3:40": "40\n\"Āmantanā hoti sahāyamajjhe, Vāse ṭhāne gamane cārikāya;\nAnabhijjhitaṁ seritaṁ pekkhamāno,\nEko care khaggavisāṇakappo\".",
    "snp1.3:41": "41\n\"Khiḍḍā ratī hoti sahāyamajjhe, Puttesu ca vipulaṁ hoti pemaṁ;\nPiyavippayogaṁ vijigucchamāno,\nEko care khaggavisāṇakappo\".",
    "snp1.3:42": "42\n\"Cātuddiso appaṭigho ca hoti, Santussamāno itarītarena;\nParissayānaṁ sahitā achambhī,\nEko care khaggavisāṇakappo\".",
    "snp1.3:43": "43\n\"Dussaṅgahā pabbajitāpi eke, Atho gahaṭṭhā gharamāvasantā;\nAppossukko paraputtesu hutvā,\nEko care khaggavisāṇakappo\".",
    "snp1.3:44": "44\n\"Oropayitvā gihibyañjanāni, Sañchinnapatto yathā koviḷāro;\nChetvāna vīro gihibandhanāni,\nEko care khaggavisāṇakappo\".",
    "snp1.3:45": "45\n\"Sace labhetha nipakaṁ sahāyaṁ, Saddhiṁ caraṁ sādhuvihāridhīraṁ;\nAbhibhuyya sabbāni parissayāni,\nCareyya tenattamano satīmā\".",
    "snp1.3:46": "46\n\"No ce labhetha nipakaṁ sahāyaṁ, Saddhiṁ caraṁ sādhuvihāridhīraṁ;\nRājāva raṭṭhaṁ vijitaṁ pahāya,\nEko care mātaṅgaraññeva nāgo\".",
    "snp1.3:47": "47\n\"Addhā pasaṁsāma sahāyasampadaṁ, Seṭṭhā samā sevitabbā sahāyā;\nEte aladdhā anavajjabhojī,\nEko care khaggavisāṇakappo\".",
    "snp1.3:48": "48\n\"Disvā suvaṇṇassa pabhassarāni,\n Kammāraputtena suniṭṭhitāni;\nSaṅghaṭṭamānāni duve bhujasmiṁ,\nEko care khaggavisāṇakappo\".",
    "snp1.3:49": "49\n\"Evaṁ dutīyena sahā mamassa,\nVācābhilāpo abhisajjanā vā;\nEtaṁ bhayaṁ āyatiṁ pekkhamāno,\nEko care khaggavisāṇakappo\".",
    "snp1.3:50": "50\n\"Kāmā hi citrā madhurā manoramā,\nVirūparūpena mathenti cittaṁ;\nĀdīnavaṁ kāmaguṇesu disvā,\nEko care khaggavisāṇakappo\".",
    "snp1.3:51": "51\n\"Ītī ca gaṇḍo ca upaddavo ca,\nRogo ca sallañca bhayañca metaṁ;\nEtaṁ bhayaṁ kāmaguṇesu disvā,\nEko care khaggavisāṇakappo\".",
    "snp1.3:52": "52\n\"Sītañca uṇhañca khudaṁ pipāsaṁ,\n Vātātape ḍaṁsasarīsape ca;\nSabbānipetāni abhisambhavitvā,\nEko care khaggavisāṇakappo\".",
    "snp1.3:53": "53\n\"Nāgova yūthāni vivajjayitvā,\n Sañjātakhandho padumī uḷāro;\nYathābhirantaṁ viharaṁ araññe,\nEko care khaggavisāṇakappo\".",
    "snp1.3:54": "54\n\"Aṭṭhānataṁ saṅgaṇikāratassa,\n Yaṁ phassaye sāmayikaṁ vimuttiṁ;\nĀdiccabandhussa vaco nisamma,\nEko care khaggavisāṇakappo\".",
    "snp1.3:55": "55\n\"Diṭṭhīvisūkāni upātivatto,\n Patto niyāmaṁ paṭiladdhamaggo;\nUppannañāṇomhi anaññaneyyo,\nEko care khaggavisāṇakappo\".",
    "snp1.3:56": "56\n\"Nillolupo nikkuho nippipāso,\n Nimmakkho niddhantakasāvamoho;\nNirāsayo sabbaloke bhavitvā,\nEko care khaggavisāṇakappo\".",
    "snp1.3:57": "57\n\"Pāpaṁ sahāyaṁ parivajjayetha, Anatthadassiṁ visame niviṭṭhaṁ;\nSayaṁ na seve pasutaṁ pamattaṁ,\nEko care khaggavisāṇakappo\".",
    "snp1.3:58": "58\n\"Bahussutaṁ dhammadharaṁ bhajetha, Mittaṁ uḷāraṁ paṭibhānavantaṁ;\nAññāya atthāni vineyya kaṅkhaṁ,\nEko care khaggavisāṇakappo\".",
    "snp1.3:59": "59\n\"Khiḍḍaṁ ratiṁ kāmasukhañca loke, Analaṅkaritvā anapekkhamāno;\nVibhūsanaṭṭhānā virato saccavādī,\nEko care khaggavisāṇakappo\".",
    "snp1.3:60": "60\n\"Puttañca dāraṁ pitarañca mātaraṁ, Dhanāni dhaññāni ca bandhavāni;\nHitvāna kāmāni yathodhikāni,\nEko care khaggavisāṇakappo\".",
    "snp1.3:61": "61\n\"Saṅgo eso parittamettha sokhyaṁ, Appassādo dukkhamettha bhiyyo;\nGaḷo eso iti ñatvā matīmā,\nEko care khaggavisāṇakappo\".",
    "snp1.3:62": "62\n\"Sandālayitvāna saṁyojanāni, Jālaṁva bhetvā salilambucārī;\nAggīva daḍḍhaṁ anivattamāno,\nEko care khaggavisāṇakappo\".",
    "snp1.3:63": "63\n\"Okkhittacakkhu na ca pādalolo, Guttindriyo rakkhitamānasāno;\nAnavassuto apariḍayhamāno,\nEko care khaggavisāṇakappo\".",
    "snp1.3:64": "64\n\"Ohārayitvā gihibyañjanāni, Sañchannapatto yathā pārichatto;\nKāsāyavattho abhinikkhamitvā,\nEko care khaggavisāṇakappo\".",
    "snp1.3:65": "65\n\"Rasesu gedhaṁ akaraṁ alolo, Anaññaposī sapadānacārī;\nKule kule appaṭibaddhacitto,\nEko care khaggavisāṇakappo\".",
    "snp1.3:66": "66\n\"Pahāya pañcāvaraṇāni cetaso, Upakkilese byapanujja sabbe;\nAnissito chetva sinehadosaṁ,\nEko care khaggavisāṇakappo\".",
    "snp1.3:67": "67\n\"Vipiṭṭhikatvāna sukhaṁ dukhañca, Pubbeva ca somanassadomanassaṁ;\nLaddhānupekkhaṁ samathaṁ visuddhaṁ,\nEko care khaggavisāṇakappo\".",
    "snp1.3:68": "68\n\"Āraddhaviriyo paramatthapattiyā, Alīnacitto akusītavutti;\nDaḷhanikkamo thāmabalūpapanno,\nEko care khaggavisāṇakappo\".",
    "snp1.3:69": "69\n\"Paṭisallānaṁ jhānamariñcamāno, Dhammesu niccaṁ anudhammacārī;\nĀdīnavaṁ sammasitā bhavesu,\nEko care khaggavisāṇakappo\".",
    "snp1.3:70": "70\n\"Taṇhakkhayaṁ patthayamappamatto, Aneḷamūgo sutavā satīmā;\nSaṅkhātadhammo niyato padhānavā,\nEko care khaggavisāṇakappo\".",
    "snp1.3:71": "71\n\"Sīhova saddesu asantasanto, Vātova jālamhi asajjamāno;\nPadumaṁva toyena alippamāno\",\nEko care khaggavisāṇakappo.",
    "snp1.3:72": "72\n\"Sīho yathā dāṭhabalī pasayha, Rājā migānaṁ abhibhuyya cārī;\nSevetha pantāni senāsanāni,\nEko care khaggavisāṇakappo\".",
    "snp1.3:73": "73\n\"Mettaṁ upekkhaṁ karuṇaṁ vimuttiṁ, Āsevamāno muditañca kāle;\nSabbena lokena avirujjhamāno,\nEko care khaggavisāṇakappo\".",
    "snp1.3:74": "74\n\"Rāgañca dosañca pahāya mohaṁ, Sandālayitvāna saṁyojanāni;\nAsantasaṁ jīvitasaṅkhayamhi,\nEko care khaggavisāṇakappo\".",
    "snp1.3:75": "75\n\"Bhajanti sevanti ca kāraṇatthā, Nikkāraṇā dullabhā ajja mittā;\nAttaṭṭhapaññā asucī manussā,\nEko care khaggavisāṇakappo\"."
}