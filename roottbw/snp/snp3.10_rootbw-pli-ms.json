{
    "snp3.10:657": "\"Purisassa hi jātassa,kuṭhārī jāyate mukhe;Yāya chindati attānaṁ,bālo dubbhāsitaṁ bhaṇaṁ.",
    "snp3.10:658": "Yo nindiyaṁ pasaṁsati,Taṁ vā nindati yo pasaṁsiyo;Vicināti mukhena so kaliṁ,Kalinā tena sukhaṁ na vindati.",
    "snp3.10:659": "Appamatto ayaṁ kali,Yo akkhesu dhanaparājayo;Sabbassāpi sahāpi attanā,Ayameva mahattaro kali;Yo sugatesu manaṁ padosaye.",
    "snp3.10:660": "Sataṁ sahassānaṁ nirabbudānaṁ,Chattiṁsati pañca ca abbudāni;Yamariyagarahī nirayaṁ upeti,Vācaṁ manañca paṇidhāya pāpakaṁ.",
    "snp3.10:661": "Abhūtavādī nirayaṁ upeti,Yo vāpi katvā na karomicāha;Ubhopi te pecca samā bhavanti,Nihīnakammā manujā parattha.",
    "snp3.10:662": "Yo appaduṭṭhassa narassa dussati,Suddhassa posassa anaṅgaṇassa;Tameva bālaṁ pacceti pāpaṁ,Sukhumo rajo paṭivātaṁva khitto.",
    "snp3.10:663": "Yo lobhaguṇe anuyutto,So vacasā paribhāsati aññe;Asaddho kadariyo avadaññū,Macchari pesuṇiyaṁ anuyutto.",
    "snp3.10:664": "Mukhadugga vibhūta anariya,Bhūnahu pāpaka dukkaṭakāri;Purisanta kalī avajāta,Mā bahubhāṇidha nerayikosi.",
    "snp3.10:665": "Rajamākirasī ahitāya,Sante garahasi kibbisakārī;Bahūni duccaritāni caritvā,Gacchasi kho papataṁ cirarattaṁ.",
    "snp3.10:666": "Na hi nassati kassaci kammaṁ,Eti hataṁ labhateva suvāmi;Dukkhaṁ mando paraloke,Attani passati kibbisakārī.",
    "snp3.10:667": "Ayosaṅkusamāhataṭṭhānaṁ,Tiṇhadhāramayasūlamupeti;Atha tattaayoguḷasannibhaṁ,Bhojanamatthi tathā patirūpaṁ.",
    "snp3.10:668": "Na hi vaggu vadanti vadantā,Nābhijavanti na tāṇamupenti;Aṅgāre santhate sayanti,Ginisampajjalitaṁ pavisanti.",
    "snp3.10:669": "Jālena ca onahiyāna,Tattha hananti ayomayakuṭebhi;Andhaṁva timisamāyanti,Taṁ vitatañhi yathā mahikāyo.",
    "snp3.10:670": "Atha lohamayaṁ pana kumbhiṁ,Ginisampajjalitaṁ pavisanti;Paccanti hi tāsu cirarattaṁ,Agginisamāsu samuppilavāte.",
    "snp3.10:671": "Atha pubbalohitamisse,Tattha kiṁ paccati kibbisakārī;Yaṁ yaṁ disakaṁ adhiseti,Tattha kilissati samphusamāno.",
    "snp3.10:672": "Puḷavāvasathe salilasmiṁ,Tattha kiṁ paccati kibbisakārī;Gantuṁ na hi tīramapatthi,Sabbasamā hi samantakapallā.",
    "snp3.10:673": "Asipattavanaṁ pana tiṇhaṁ,Taṁ pavisanti samucchidagattā;Jivhaṁ balisena gahetvā,Ārajayārajayā vihananti.",
    "snp3.10:674": "Atha vetaraṇiṁ pana duggaṁ,Tiṇhadhārakhuradhāramupenti;Tattha mandā papatanti,Pāpakarā pāpāni karitvā.",
    "snp3.10:675": "Khādanti hi tattha rudante,Sāmā sabalā kākolagaṇā ca;Soṇā siṅgālā paṭigiddhā,Kulalā vāyasā ca vitudanti.",
    "snp3.10:676": "Kicchā vatayaṁ idha vutti,Yaṁ jano phusati kibbisakārī;Tasmā idha jīvitasese,Kiccakaro siyā naro na cappamajje.",
    "snp3.10:677": "Te gaṇitā vidūhi tilavāhā,Ye padume niraye upanītā;Nahutāni hi koṭiyo pañca bhavanti,Dvādasa koṭisatāni punaññā.",
    "snp3.10:678": "Yāva dukhā nirayā idha vuttā,Tatthapi tāva ciraṁ vasitabbaṁ;Tasmā sucipesalasādhuguṇesu,Vācaṁ manaṁ satataṁ parirakkhe\"ti."
}