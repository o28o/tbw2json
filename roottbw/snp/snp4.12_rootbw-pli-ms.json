{
    "snp4.12:878": "\"Sakaṁsakaṁdiṭṭhiparibbasānā,Viggayha nānā kusalā vadanti;Yo evaṁ jānāti sa vedi dhammaṁ,Idaṁ paṭikkosamakevalī so.",
    "snp4.12:879": "Evampi viggayha vivādayanti,Bālo paro akkusaloti cāhu;Sacco nu vādo katamo imesaṁ,Sabbeva hīme kusalāvadānā\".",
    "snp4.12:880": "\"Parassa ce dhammamanānujānaṁ,Bālomako hoti nihīnapañño;Sabbeva bālā sunihīnapaññā,Sabbevime diṭṭhiparibbasānā.",
    "snp4.12:881": "Sandiṭṭhiyā ceva na vīvadātā,Saṁsuddhapaññā kusalā mutīmā;Na tesaṁ koci parihīnapañño,Diṭṭhī hi tesampi tathā samattā.",
    "snp4.12:882": "Na vāhametaṁ tathiyanti brūmi,Yamāhu bālā mithu aññamaññaṁ;Sakaṁ sakaṁ diṭṭhimakaṁsu saccaṁ,Tasmā hi bāloti paraṁ dahanti\".",
    "snp4.12:883": "\"Yamāhu saccaṁ tathiyanti eke,Tamāhu aññe tucchaṁ musāti;Evampi vigayha vivādayanti,Kasmā na ekaṁ samaṇā vadanti\".",
    "snp4.12:884": "\"Ekañhi saccaṁ na dutīyamatthi,Yasmiṁ pajā no vivade pajānaṁ;Nānā te saccāni sayaṁ thunanti,Tasmā na ekaṁ samaṇā vadanti\".",
    "snp4.12:885": "\"Kasmā nu saccāni vadanti nānā,Pavādiyāse kusalāvadānā;Saccāni sutāni bahūni nānā,Udāhu te takkamanussaranti\".",
    "snp4.12:886": "\"Na heva saccāni bahūni nānā,Aññatra saññāya niccāni loke;Takkañca diṭṭhīsu pakappayitvā,Saccaṁ musāti dvayadhammamāhu.",
    "snp4.12:887": "Diṭṭhe sute sīlavate mute vā,Ete ca nissāya vimānadassī;Vinicchaye ṭhatvā pahassamāno,Bālo paro akkusaloti cāha.",
    "snp4.12:888": "Yeneva bāloti paraṁ dahāti,Tenātumānaṁ kusaloti cāha;Sayamattanā so kusalāvadāno,Aññaṁ vimāneti tadeva pāva.",
    "snp4.12:889": "Atisāradiṭṭhiyā so samatto,Mānena matto paripuṇṇamānī;Sayameva sāmaṁ manasābhisitto,Diṭṭhī hi sā tassa tathā samattā.",
    "snp4.12:890": "Parassa ce hi vacasā nihīno,Tumo sahā hoti nihīnapañño;Atha ce sayaṁ vedagū hoti dhīro,Na koci bālo samaṇesu atthi.",
    "snp4.12:891": "Aññaṁ ito yābhivadanti dhammaṁ,Aparaddhā suddhimakevalī te;Evampi titthyā puthuso vadanti,Sandiṭṭhirāgena hi tebhirattā.",
    "snp4.12:892": "Idheva suddhiṁ iti vādayanti,Nāññesu dhammesu visuddhimāhu;Evampi titthyā puthuso niviṭṭhā,Sakāyane tattha daḷhaṁ vadānā.",
    "snp4.12:893": "Sakāyane vāpi daḷhaṁ vadāno,Kamettha bāloti paraṁ daheyya;Sayaṁva so medhagamāvaheyya,Paraṁ vadaṁ bālamasuddhidhammaṁ.",
    "snp4.12:894": "Vinicchaye ṭhatvā sayaṁ pamāya,Uddhaṁsa lokasmiṁ vivādameti;Hitvāna sabbāni vinicchayāni,Na medhagaṁ kubbati jantu loke\"ti."
}