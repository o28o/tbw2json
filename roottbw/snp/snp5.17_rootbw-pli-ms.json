{
    "snp5.17:1124": "Ajito tissametteyyo,puṇṇako atha mettagū;Dhotako upasīvo ca,nando ca atha hemako.",
    "snp5.17:1125": "Todeyya-kappā dubhayo,jatukaṇṇī ca paṇḍito;Bhadrāvudho udayo ca,posālo cāpi brāhmaṇo;Mogharājā ca medhāvī,piṅgiyo ca mahāisi.",
    "snp5.17:1126": "Ete buddhaṁ upāgacchuṁ,sampannacaraṇaṁ isiṁ;Pucchantā nipuṇe pañhe,buddhaseṭṭhaṁ upāgamuṁ.",
    "snp5.17:1127": "Tesaṁ buddho pabyākāsi,pañhe puṭṭho yathātathaṁ;Pañhānaṁ veyyākaraṇena,tosesi brāhmaṇe muni.",
    "snp5.17:1128": "Te tositā cakkhumatā,buddhenādiccabandhunā;Brahmacariyamacariṁsu,varapaññassa santike.",
    "snp5.17:1129": "Ekamekassa pañhassa,yathā buddhena desitaṁ;Tathā yo paṭipajjeyya,gacche pāraṁ apārato.",
    "snp5.17:1130": "Apārā pāraṁ gaccheyya,bhāvento maggamuttamaṁ;Maggo so pāraṁ gamanāya,tasmā pārāyanaṁ iti.",
    "snp5.17:1131": "\"Pārāyanamanugāyissaṁ,Yathāddakkhi tathākkhāsi;Vimalo bhūrimedhaso,Nikkāmo nibbano nāgo;Kissa hetu musā bhaṇe.",
    "snp5.17:1132": "Pahīnamalamohassa,mānamakkhappahāyino;Handāhaṁ kittayissāmi,giraṁ vaṇṇūpasañhitaṁ.",
    "snp5.17:1133": "Tamonudo buddho samantacakkhu,Lokantagū sabbabhavātivatto;Anāsavo sabbadukkhappahīno,Saccavhayo brahme upāsito me.",
    "snp5.17:1134": "Dijo yathā kubbanakaṁ pahāya,Bahupphalaṁ kānanamāvaseyya;Evampahaṁ appadasse pahāya,Mahodadhiṁ haṁsoriva ajjhapatto.",
    "snp5.17:1135": "Ye me pubbe viyākaṁsu,Huraṁ gotamasāsanā;Iccāsi iti bhavissati,Sabbaṁ taṁ itihītihaṁ;Sabbaṁ taṁ takkavaḍḍhanaṁ.",
    "snp5.17:1136": "Eko tamanudāsino,jutimā so pabhaṅkaro;Gotamo bhūripaññāṇo,gotamo bhūrimedhaso.",
    "snp5.17:1137": "Yo me dhammamadesesi,Sandiṭṭhikamakālikaṁ;Taṇhakkhayamanītikaṁ,Yassa natthi upamā kvaci\".",
    "snp5.17:1138": "\"Kiṁ nu tamhā vippavasasi,muhuttamapi piṅgiya;Gotamā bhūripaññāṇā,gotamā bhūrimedhasā.",
    "snp5.17:1139": "Yo te dhammamadesesi,Sandiṭṭhikamakālikaṁ;Taṇhakkhayamanītikaṁ,Yassa natthi upamā kvaci\".",
    "snp5.17:1140": "\"Nāhaṁ tamhā vippavasāmi,Muhuttamapi brāhmaṇa;Gotamā bhūripaññāṇā,Gotamā bhūrimedhasā.",
    "snp5.17:1141": "Yo me dhammamadesesi,Sandiṭṭhikamakālikaṁ;Taṇhakkhayamanītikaṁ,Yassa natthi upamā kvaci.",
    "snp5.17:1142": "Passāmi naṁ manasā cakkhunāva,Rattindivaṁ brāhmaṇa appamatto;Namassamāno vivasemi rattiṁ,Teneva maññāmi avippavāsaṁ.",
    "snp5.17:1143": "Saddhā ca pīti ca mano sati ca,Nāpentime gotamasāsanamhā;Yaṁ yaṁ disaṁ vajati bhūripañño,Sa tena teneva natohamasmi.",
    "snp5.17:1144": "Jiṇṇassa me dubbalathāmakassa,Teneva kāyo na paleti tattha;Saṅkappayantāya vajāmi niccaṁ,Mano hi me brāhmaṇa tena yutto.",
    "snp5.17:1145": "Paṅke sayāno pariphandamāno,Dīpā dīpaṁ upaplaviṁ;Athaddasāsiṁ sambuddhaṁ,Oghatiṇṇamanāsavaṁ\".",
    "snp5.17:1146": "\"Yathā ahū vakkali muttasaddho,Bhadrāvudho āḷavigotamo ca;Evamevaṁ tvampi pamuñcassu saddhaṁ,Gamissasi tvaṁ piṅgiya maccudheyyassa pāraṁ\".",
    "snp5.17:1147": "\"Esa bhiyyo pasīdāmi,Sutvāna munino vaco;Vivaṭṭacchado sambuddho,Akhilo paṭibhānavā.",
    "snp5.17:1148": "Adhideve abhiññāya,Sabbaṁ vedi varovaraṁ;Pañhānantakaro satthā,Kaṅkhīnaṁ paṭijānataṁ.",
    "snp5.17:1149": "Asaṁhīraṁ asaṅkuppaṁ,Yassa natthi upamā kvaci;Addhā gamissāmi na mettha kaṅkhā,Evaṁ maṁ dhārehi adhimuttacittan\"ti."
}