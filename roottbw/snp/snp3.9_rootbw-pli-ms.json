{
    "snp3.9:594": "\"Anuññātapaṭiññātā,tevijjā mayamasmubho;Ahaṁ pokkharasātissa,tārukkhassāyaṁ māṇavo.",
    "snp3.9:595": "Tevijjānaṁ yadakkhātaṁ,Tatra kevalinosmase;Padakasma veyyākaraṇā,Jappe ācariyasādisā.",
    "snp3.9:596": "Tesaṁ no jātivādasmiṁ,vivādo atthi gotama;Jātiyā brāhmaṇo hoti,bhāradvājo iti bhāsati;Ahañca kammunā brūmi,evaṁ jānāhi cakkhuma.",
    "snp3.9:597": "Te na sakkoma saññāpetuṁ,aññamaññaṁ mayaṁ ubho;Bhavantaṁ puṭṭhumāgamhā,sambuddhaṁ iti vissutaṁ.",
    "snp3.9:598": "Candaṁ yathā khayātītaṁ,pecca pañjalikā janā;Vandamānā namassanti,evaṁ lokasmi gotamaṁ.",
    "snp3.9:599": "Cakkhuṁ loke samuppannaṁ,mayaṁ pucchāma gotamaṁ;Jātiyā brāhmaṇo hoti,udāhu bhavati kammunā;Ajānataṁ no pabrūhi,yathā jānemu brāhmaṇaṁ\".",
    "snp3.9:600": "\"Tesaṁ vo ahaṁ byakkhissaṁ,Anupubbaṁ yathātathaṁ;Jātivibhaṅgaṁ pāṇānaṁ,Aññamaññā hi jātiyo.",
    "snp3.9:601": "Tiṇarukkhepi jānātha,na cāpi paṭijānare;Liṅgaṁ jātimayaṁ tesaṁ,aññamaññā hi jātiyo.",
    "snp3.9:602": "Tato kīṭe paṭaṅge ca,yāva kunthakipillike;Liṅgaṁ jātimayaṁ tesaṁ,aññamaññā hi jātiyo.",
    "snp3.9:603": "Catuppadepi jānātha,Khuddake ca mahallake;Liṅgaṁ jātimayaṁ tesaṁ,Aññamaññā hi jātiyo.",
    "snp3.9:604": "Pādūdarepi jānātha,Urage dīghapiṭṭhike;Liṅgaṁ jātimayaṁ tesaṁ,Aññamaññā hi jātiyo.",
    "snp3.9:605": "Tato macchepi jānātha,Odake vārigocare;Liṅgaṁ jātimayaṁ tesaṁ,Aññamaññā hi jātiyo.",
    "snp3.9:606": "Tato pakkhīpi jānātha,Pattayāne vihaṅgame;Liṅgaṁ jātimayaṁ tesaṁ,Aññamaññā hi jātiyo.",
    "snp3.9:607": "Yathā etāsu jātīsu,Liṅgaṁ jātimayaṁ puthu;Evaṁ natthi manussesu,Liṅgaṁ jātimayaṁ puthu.",
    "snp3.9:608": "Na kesehi na sīsena,Na kaṇṇehi na akkhibhi;Na mukhena na nāsāya,Na oṭṭhehi bhamūhi vā.",
    "snp3.9:609": "Na gīvāya na aṁsehi,Na udarena na piṭṭhiyā;Na soṇiyā na urasā,Na sambādhe na methune.",
    "snp3.9:610": "Na hatthehi na pādehi,Nāṅgulīhi nakhehi vā;Na jaṅghāhi na ūrūhi,Na vaṇṇena sarena vā;Liṅgaṁ jātimayaṁ neva,Yathā aññāsu jātisu.",
    "snp3.9:611": "Paccattañca sarīresu,Manussesvetaṁ na vijjati;Vokārañca manussesu,Samaññāya pavuccati.",
    "snp3.9:612": "Yo hi koci manussesu,Gorakkhaṁ upajīvati;Evaṁ vāseṭṭha jānāhi,Kassako so na brāhmaṇo.",
    "snp3.9:613": "Yo hi koci manussesu,Puthusippena jīvati;Evaṁ vāseṭṭha jānāhi,Sippiko so na brāhmaṇo.",
    "snp3.9:614": "Yo hi koci manussesu,Vohāraṁ upajīvati;Evaṁ vāseṭṭha jānāhi,Vāṇijo so na brāhmaṇo.",
    "snp3.9:615": "Yo hi koci manussesu,Parapessena jīvati;Evaṁ vāseṭṭha jānāhi,Pessiko so na brāhmaṇo.",
    "snp3.9:616": "Yo hi koci manussesu,Adinnaṁ upajīvati;Evaṁ vāseṭṭha jānāhi,Coro eso na brāhmaṇo.",
    "snp3.9:617": "Yo hi koci manussesu,Issatthaṁ upajīvati;Evaṁ vāseṭṭha jānāhi,Yodhājīvo na brāhmaṇo.",
    "snp3.9:618": "Yo hi koci manussesu,Porohiccena jīvati;Evaṁ vāseṭṭha jānāhi,Yājako eso na brāhmaṇo.",
    "snp3.9:619": "Yo hi koci manussesu,Gāmaṁ raṭṭhañca bhuñjati;Evaṁ vāseṭṭha jānāhi,Rājā eso na brāhmaṇo.",
    "snp3.9:620": "Na cāhaṁ brāhmaṇaṁ brūmi,Yonijaṁ mattisambhavaṁ;Bhovādi nāma so hoti,Sace hoti sakiñcano;Akiñcanaṁ anādānaṁ,Tamahaṁ brūmi brāhmaṇaṁ.",
    "snp3.9:621": "Sabbasaṁyojanaṁ chetvā,Yo ve na paritassati;Saṅgātigaṁ visaṁyuttaṁ,Tamahaṁ brūmi brāhmaṇaṁ.",
    "snp3.9:622": "Chetvā naddhiṁ varattañca,Sandānaṁ sahanukkamaṁ;Ukkhittapalighaṁ buddhaṁ,Tamahaṁ brūmi brāhmaṇaṁ.",
    "snp3.9:623": "Akkosaṁ vadhabandhañca,Aduṭṭho yo titikkhati;Khantībalaṁ balānīkaṁ,Tamahaṁ brūmi brāhmaṇaṁ.",
    "snp3.9:624": "Akkodhanaṁ vatavantaṁ,Sīlavantaṁ anussadaṁ;Dantaṁ antimasārīraṁ,Tamahaṁ brūmi brāhmaṇaṁ.",
    "snp3.9:625": "Vāri pokkharapatteva,Āraggeriva sāsapo;Yo na limpati kāmesu,Tamahaṁ brūmi brāhmaṇaṁ.",
    "snp3.9:626": "Yo dukkhassa pajānāti,Idheva khayamattano;Pannabhāraṁ visaṁyuttaṁ,Tamahaṁ brūmi brāhmaṇaṁ.",
    "snp3.9:627": "Gambhīrapaññaṁ medhāviṁ,Maggāmaggassa kovidaṁ;Uttamatthamanuppattaṁ,Tamahaṁ brūmi brāhmaṇaṁ.",
    "snp3.9:628": "Asaṁsaṭṭhaṁ gahaṭṭhehi,Anāgārehi cūbhayaṁ;Anokasārimappicchaṁ,Tamahaṁ brūmi brāhmaṇaṁ.",
    "snp3.9:629": "Nidhāya daṇḍaṁ bhūtesu,Tasesu thāvaresu ca;Yo na hanti na ghāteti,Tamahaṁ brūmi brāhmaṇaṁ.",
    "snp3.9:630": "Aviruddhaṁ viruddhesu,Attadaṇḍesu nibbutaṁ;Sādānesu anādānaṁ,Tamahaṁ brūmi brāhmaṇaṁ.",
    "snp3.9:631": "Yassa rāgo ca doso ca,Māno makkho ca pātito;Sāsaporiva āraggā,Tamahaṁ brūmi brāhmaṇaṁ.",
    "snp3.9:632": "Akakkasaṁ viññāpaniṁ,Giraṁ saccamudīraye;Yāya nābhisaje kañci,Tamahaṁ brūmi brāhmaṇaṁ.",
    "snp3.9:633": "Yodha dīghaṁ va rassaṁ vā,Aṇuṁ thūlaṁ subhāsubhaṁ;Loke adinnaṁ nādiyati,Tamahaṁ brūmi brāhmaṇaṁ.",
    "snp3.9:634": "Āsā yassa na vijjanti,Asmiṁ loke paramhi ca;Nirāsāsaṁ visaṁyuttaṁ,Tamahaṁ brūmi brāhmaṇaṁ.",
    "snp3.9:635": "Yassālayā na vijjanti,Aññāya akathaṅkathī;Amatogadhamanuppattaṁ,Tamahaṁ brūmi brāhmaṇaṁ.",
    "snp3.9:636": "Yodha puññañca pāpañca,Ubho saṅgamupaccagā;Asokaṁ virajaṁ suddhaṁ,Tamahaṁ brūmi brāhmaṇaṁ.",
    "snp3.9:637": "Candaṁva vimalaṁ suddhaṁ,Vippasannamanāvilaṁ;Nandībhavaparikkhīṇaṁ,Tamahaṁ brūmi brāhmaṇaṁ.",
    "snp3.9:638": "Yomaṁ palipathaṁ duggaṁ,Saṁsāraṁ mohamaccagā;Tiṇṇo pāraṅgato jhāyī,Anejo akathaṅkathī;Anupādāya nibbuto,Tamahaṁ brūmi brāhmaṇaṁ.",
    "snp3.9:639": "Yodha kāme pahantvāna,Anāgāro paribbaje;Kāmabhavaparikkhīṇaṁ,Tamahaṁ brūmi brāhmaṇaṁ.",
    "snp3.9:640": "Yodha taṇhaṁ pahantvāna,Anāgāro paribbaje;Taṇhābhavaparikkhīṇaṁ,Tamahaṁ brūmi brāhmaṇaṁ.",
    "snp3.9:641": "Hitvā mānusakaṁ yogaṁ,Dibbaṁ yogaṁ upaccagā;Sabbayogavisaṁyuttaṁ,Tamahaṁ brūmi brāhmaṇaṁ.",
    "snp3.9:642": "Hitvā ratiñca aratiṁ,Sītibhūtaṁ nirūpadhiṁ;Sabbalokābhibhuṁ vīraṁ,Tamahaṁ brūmi brāhmaṇaṁ.",
    "snp3.9:643": "Cutiṁ yo vedi sattānaṁ,Upapattiñca sabbaso;Asattaṁ sugataṁ buddhaṁ,Tamahaṁ brūmi brāhmaṇaṁ.",
    "snp3.9:644": "Yassa gatiṁ na jānanti,Devā gandhabbamānusā;Khīṇāsavaṁ arahantaṁ,Tamahaṁ brūmi brāhmaṇaṁ.",
    "snp3.9:645": "Yassa pure ca pacchā ca,Majjhe ca natthi kiñcanaṁ;Akiñcanaṁ anādānaṁ,Tamahaṁ brūmi brāhmaṇaṁ.",
    "snp3.9:646": "Usabhaṁ pavaraṁ vīraṁ,Mahesiṁ vijitāvinaṁ;Anejaṁ nhātakaṁ buddhaṁ,Tamahaṁ brūmi brāhmaṇaṁ.",
    "snp3.9:647": "Pubbenivāsaṁ yo vedi,Saggāpāyañca passati;Atho jātikkhayaṁ patto,Tamahaṁ brūmi brāhmaṇaṁ.",
    "snp3.9:648": "Samaññā hesā lokasmiṁ,Nāmagottaṁ pakappitaṁ;Sammuccā samudāgataṁ,Tattha tattha pakappitaṁ.",
    "snp3.9:649": "Dīgharattamanusayitaṁ,Diṭṭhigatamajānataṁ;Ajānantā no pabruvanti,Jātiyā hoti brāhmaṇo.",
    "snp3.9:650": "Na jaccā brāhmaṇo hoti,Na jaccā hoti abrāhmaṇo;Kammunā brāhmaṇo hoti,Kammunā hoti abrāhmaṇo.",
    "snp3.9:651": "Kassako kammunā hoti,Sippiko hoti kammunā;Vāṇijo kammunā hoti,Pessiko hoti kammunā.",
    "snp3.9:652": "Coropi kammunā hoti,Yodhājīvopi kammunā;Yājako kammunā hoti,Rājāpi hoti kammunā.",
    "snp3.9:653": "Evametaṁ yathābhūtaṁ,Kammaṁ passanti paṇḍitā;Paṭiccasamuppādadassā,Kammavipākakovidā.",
    "snp3.9:654": "Kammunā vattati loko,Kammunā vattati pajā;Kammanibandhanā sattā,Rathassāṇīva yāyato.",
    "snp3.9:655": "Tapena brahmacariyena,Saṁyamena damena ca;Etena brāhmaṇo hoti,Etaṁ brāhmaṇamuttamaṁ.",
    "snp3.9:656": "Tīhi vijjāhi sampanno,santo khīṇapunabbhavo;Evaṁ vāseṭṭha jānāhi,brahmā sakko vijānatan\"ti."
}