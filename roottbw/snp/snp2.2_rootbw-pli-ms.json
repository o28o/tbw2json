{
    "snp2.2:239": "239\"Sāmākaciṅgūlakacīnakāni ca, Pattapphalaṁ mūlaphalaṁ gavipphalaṁ;\nDhammena laddhaṁ satamasnamānā,\nNa kāmakāmā alikaṁ bhaṇanti.",
    "snp2.2:240": "240\nYadasnamāno sukataṁ suniṭṭhitaṁ, Parehi dinnaṁ payataṁ paṇītaṁ;\nSālīnamannaṁ paribhuñjamāno,\nSo bhuñjasī kassapa āmagandhaṁ.",
    "snp2.2:241": "241\nNa āmagandho mama kappatīti, Icceva tvaṁ bhāsasi brahmabandhu;\nSālīnamannaṁ paribhuñjamāno,\nSakuntamaṁsehi susaṅkhatehi;\nPucchāmi taṁ kassapa etamatthaṁ,\nKathaṁpakāro tava āmagandho\".",
    "snp2.2:242": "242\n\"Pāṇātipāto vadhachedabandhanaṁ, Theyyaṁ musāvādo nikativañcanāni ca;\nAjjhenakuttaṁ paradārasevanā,\nEsāmagandho na hi maṁsabhojanaṁ.",
    "snp2.2:243": "243\nYe idha kāmesu asaññatā janā, Rasesu giddhā asucibhāvamassitā;\nNatthikadiṭṭhī visamā durannayā,\nEsāmagandho na hi maṁsabhojanaṁ.",
    "snp2.2:244": "244\nYe lūkhasā dāruṇā piṭṭhimaṁsikā, Mittadduno nikkaruṇātimānino;\nAdānasīlā na ca denti kassaci,\nEsāmagandho na hi maṁsabhojanaṁ.",
    "snp2.2:245": "245\nKodho mado thambho paccupaṭṭhāpanā, Māyā usūyā bhassasamussayo ca;\nMānātimāno ca asabbhi santhavo,\nEsāmagandho na hi maṁsabhojanaṁ.",
    "snp2.2:246": "246\nYe pāpasīlā iṇaghātasūcakā, Vohārakūṭā idha pāṭirūpikā;\nNarādhamā yedha karonti kibbisaṁ,\nEsāmagandho na hi maṁsabhojanaṁ.",
    "snp2.2:247": "247\nYe idha pāṇesu asaññatā janā, Paresamādāya vihesamuyyutā;\nDussīlaluddā pharusā anādarā,\nEsāmagandho na hi maṁsabhojanaṁ.",
    "snp2.2:248": "248\nEtesu giddhā viruddhātipātino, Niccuyyutā pecca tamaṁ vajanti ye;\nPatanti sattā nirayaṁ avaṁsirā,\nEsāmagandho na hi maṁsabhojanaṁ.",
    "snp2.2:249": "249\nNa macchamaṁsānamanāsakattaṁ, Na naggiyaṁ na muṇḍiyaṁ jaṭājallaṁ;\nKharājināni nāggihuttassupasevanā,\nYe vāpi loke amarā bahū tapā;\nMantāhutī yaññamutūpasevanā,\nSodhenti maccaṁ avitiṇṇakaṅkhaṁ.",
    "snp2.2:250": "250\nSotesu gutto viditindriyo care, Dhamme ṭhito ajjavamaddave rato;\nSaṅgātigo sabbadukkhappahīno,\nNa lippati diṭṭhasutesu dhīro\".",
    "snp2.2:251": "251\nIccetamatthaṁ bhagavā punappunaṁ, Akkhāsi naṁ vedayi mantapāragū;\nCitrāhi gāthāhi munī pakāsayi,\nNirāmagandho asito durannayo.",
    "snp2.2:252": "252\nSutvāna buddhassa subhāsitaṁ padaṁ, Nirāmagandhaṁ sabbadukkhappanūdanaṁ;\nNīcamano vandi tathāgatassa,\nTattheva pabbajjamarocayitthāti."
}