{
    "snp3.12:724": "\"Ye dukkhaṁ nappajānanti,atho dukkhassa sambhavaṁ;Yattha ca sabbaso dukkhaṁ,asesaṁ uparujjhati;Tañca maggaṁ na jānanti,dukkhūpasamagāminaṁ.",
    "snp3.12:725": "Cetovimuttihīnā te,Atho paññāvimuttiyā;Abhabbā te antakiriyāya,Te ve jātijarūpagā.",
    "snp3.12:726": "Ye ca dukkhaṁ pajānanti,atho dukkhassa sambhavaṁ;Yattha ca sabbaso dukkhaṁ,asesaṁ uparujjhati;Tañca maggaṁ pajānanti,dukkhūpasamagāminaṁ.",
    "snp3.12:727": "Cetovimuttisampannā,Atho paññāvimuttiyā;Bhabbā te antakiriyāya,Na te jātijarūpagāti.",
    "snp3.12:728": "\"Upadhinidānā pabhavanti dukkhā,Ye keci lokasmimanekarūpā;Yo ve avidvā upadhiṁ karoti,Punappunaṁ dukkhamupeti mando;Tasmā pajānaṁ upadhiṁ na kayirā,Dukkhassa jātippabhavānupassīti.",
    "snp3.12:729": "\"Jātimaraṇasaṁsāraṁ,ye vajanti punappunaṁ;Itthabhāvaññathābhāvaṁ,avijjāyeva sā gati.",
    "snp3.12:730": "Avijjā hāyaṁ mahāmoho,Yenidaṁ saṁsitaṁ ciraṁ;Vijjāgatā ca ye sattā,Na te gacchanti punabbhavanti.",
    "snp3.12:731": "\"Yaṁ kiñci dukkhaṁ sambhoti,sabbaṁ saṅkhārapaccayā;Saṅkhārānaṁ nirodhena,natthi dukkhassa sambhavo.",
    "snp3.12:732": "Etamādīnavaṁ ñatvā,dukkhaṁ saṅkhārapaccayā;Sabbasaṅkhārasamathā,saññānaṁ uparodhanā;Evaṁ dukkhakkhayo hoti,etaṁ ñatvā yathātathaṁ.",
    "snp3.12:733": "Sammaddasā vedaguno,Sammadaññāya paṇḍitā;Abhibhuyya mārasaṁyogaṁ,Na gacchanti punabbhavanti.",
    "snp3.12:734": "\"Yaṁ kiñci dukkhaṁ sambhoti,Sabbaṁ viññāṇapaccayā;Viññāṇassa nirodhena,Natthi dukkhassa sambhavo.",
    "snp3.12:735": "Etamādīnavaṁ ñatvā,Dukkhaṁ viññāṇapaccayā;Viññāṇūpasamā bhikkhu,Nicchāto parinibbutoti.",
    "snp3.12:736": "\"Tesaṁ phassaparetānaṁ,Bhavasotānusārinaṁ;Kummaggapaṭipannānaṁ,Ārā saṁyojanakkhayo.",
    "snp3.12:737": "Ye ca phassaṁ pariññāya,Aññāyupasame ratā;Te ve phassābhisamayā,Nicchātā parinibbutāti.",
    "snp3.12:738": "\"Sukhaṁ vā yadi vā dukkhaṁ,Adukkhamasukhaṁ saha;Ajjhattañca bahiddhā ca,Yaṁ kiñci atthi veditaṁ.",
    "snp3.12:739": "Etaṁ dukkhanti ñatvāna,Mosadhammaṁ palokinaṁ;Phussa phussa vayaṁ passaṁ,Evaṁ tattha vijānati;Vedanānaṁ khayā bhikkhu,Nicchāto parinibbutoti.",
    "snp3.12:740": "\"Taṇhādutiyo puriso,Dīghamaddhāna saṁsaraṁ;Itthabhāvaññathābhāvaṁ,Saṁsāraṁ nātivattati.",
    "snp3.12:741": "Etamādīnavaṁ ñatvā,Taṇhaṁ dukkhassa sambhavaṁ;Vītataṇho anādāno,Sato bhikkhu paribbajeti.",
    "snp3.12:742": "\"Upādānapaccayā bhavo,Bhūto dukkhaṁ nigacchati;Jātassa maraṇaṁ hoti,Eso dukkhassa sambhavo.",
    "snp3.12:743": "Tasmā upādānakkhayā,Sammadaññāya paṇḍitā;Jātikkhayaṁ abhiññāya,Na gacchanti punabbhavanti.",
    "snp3.12:744": "\"Yaṁ kiñci dukkhaṁ sambhoti,Sabbaṁ ārambhapaccayā;Ārambhānaṁ nirodhena,Natthi dukkhassa sambhavo.",
    "snp3.12:745": "Etamādīnavaṁ ñatvā,Dukkhaṁ ārambhapaccayā;Sabbārambhaṁ paṭinissajja,Anārambhe vimuttino.",
    "snp3.12:746": "Ucchinnabhavataṇhassa,Santacittassa bhikkhuno;Vikkhīṇo jātisaṁsāro,Natthi tassa punabbhavoti.",
    "snp3.12:747": "\"Yaṁ kiñci dukkhaṁ sambhoti,Sabbaṁ āhārapaccayā;Āhārānaṁ nirodhena,Natthi dukkhassa sambhavo.",
    "snp3.12:748": "Etamādīnavaṁ ñatvā,Dukkhaṁ āhārapaccayā;Sabbāhāraṁ pariññāya,Sabbāhāramanissito.",
    "snp3.12:749": "Ārogyaṁ sammadaññāya,Āsavānaṁ parikkhayā;Saṅkhāya sevī dhammaṭṭho,Saṅkhyaṁ nopeti vedagūti.",
    "snp3.12:750": "\"Yaṁ kiñci dukkhaṁ sambhoti,Sabbaṁ iñjitapaccayā;Iñjitānaṁ nirodhena,Natthi dukkhassa sambhavo.",
    "snp3.12:751": "Etamādīnavaṁ ñatvā,Dukkhaṁ iñjitapaccayā;Tasmā hi ejaṁ vossajja,Saṅkhāre uparundhiya;Anejo anupādāno,Sato bhikkhu paribbajeti.",
    "snp3.12:752": "\"Anissito na calati,Nissito ca upādiyaṁ;Itthabhāvaññathābhāvaṁ,Saṁsāraṁ nātivattati.",
    "snp3.12:753": "Etamādīnavaṁ ñatvā,Nissayesu mahabbhayaṁ;Anissito anupādāno,Sato bhikkhu paribbajeti.",
    "snp3.12:754": "\"Ye ca rūpūpagā sattā,Ye ca arūpaṭṭhāyino;Nirodhaṁ appajānantā,Āgantāro punabbhavaṁ.",
    "snp3.12:755": "Ye ca rūpe pariññāya,Arūpesu asaṇṭhitā;Nirodhe ye vimuccanti,Te janā maccuhāyinoti.",
    "snp3.12:756": "\"Anattani attamāniṁ,Passa lokaṁ sadevakaṁ;Niviṭṭhaṁ nāmarūpasmiṁ,Idaṁ saccanti maññati.",
    "snp3.12:757": "Yena yena hi maññanti,Tato taṁ hoti aññathā;Tañhi tassa musā hoti,Mosadhammañhi ittaraṁ.",
    "snp3.12:758": "Amosadhammaṁ nibbānaṁ,Tadariyā saccato vidū;Te ve saccābhisamayā,Nicchātā parinibbutāti.",
    "snp3.12:759": "\"Rūpā saddā rasā gandhā,Phassā dhammā ca kevalā;Iṭṭhā kantā manāpā ca,Yāvatatthīti vuccati.",
    "snp3.12:760": "Sadevakassa lokassa,Ete vo sukhasammatā;Yattha cete nirujjhanti,Taṁ nesaṁ dukkhasammataṁ.",
    "snp3.12:761": "Sukhanti diṭṭhamariyehi,Sakkāyassuparodhanaṁ;Paccanīkamidaṁ hoti,Sabbalokena passataṁ.",
    "snp3.12:762": "Yaṁ pare sukhato āhu,Tadariyā āhu dukkhato;Yaṁ pare dukkhato āhu,Tadariyā sukhato vidū.",
    "snp3.12:763": "Passa dhammaṁ durājānaṁ,Sampamūḷhetthaviddasu;Nivutānaṁ tamo hoti,Andhakāro apassataṁ.Satañca vivaṭaṁ hoti,Āloko passatāmiva;Santike na vijānanti,Magā dhammassa kovidā.",
    "snp3.12:764": "Bhavarāgaparetehi,Bhavasotānusāribhi;Māradheyyānupannehi,Nāyaṁ dhammo susambudho.",
    "snp3.12:765": "Ko nu aññatra mariyehi,Padaṁ sambuddhumarahati;Yaṁ padaṁ sammadaññāya,Parinibbanti anāsavā\"ti."
}