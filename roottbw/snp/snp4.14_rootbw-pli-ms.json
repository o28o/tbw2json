{
    "snp4.14:915": "\"Pucchāmi taṁ ādiccabandhu,Vivekaṁ santipadañca mahesi;Kathaṁ disvā nibbāti bhikkhu,Anupādiyāno lokasmiṁ kiñci\".",
    "snp4.14:916": "\"Mūlaṁ papañcasaṅkhāya,Mantā asmīti sabbamuparundhe;Yā kāci taṇhā ajjhattaṁ,Tāsaṁ vinayā sadā sato sikkhe.",
    "snp4.14:917": "Yaṁ kiñci dhammamabhijaññā,Ajjhattaṁ atha vāpi bahiddhā;Na tena thāmaṁ kubbetha,Na hi sā nibbuti sataṁ vuttā.",
    "snp4.14:918": "Seyyo na tena maññeyya,Nīceyyo atha vāpi sarikkho;Phuṭṭho anekarūpehi,Nātumānaṁ vikappayaṁ tiṭṭhe.",
    "snp4.14:919": "Ajjhattamevupasame,Na aññato bhikkhu santimeseyya;Ajjhattaṁ upasantassa,Natthi attā kuto nirattā vā.",
    "snp4.14:920": "Majjhe yathā samuddassa,Ūmi no jāyatī ṭhito hoti;Evaṁ ṭhito anejassa,Ussadaṁ bhikkhu na kareyya kuhiñci\".",
    "snp4.14:921": "\"Akittayī vivaṭacakkhu,Sakkhidhammaṁ parissayavinayaṁ;Paṭipadaṁ vadehi bhaddante,Pāṭimokkhaṁ atha vāpi samādhiṁ\".",
    "snp4.14:922": "\"Cakkhūhi neva lolassa,Gāmakathāya āvaraye sotaṁ;Rase ca nānugijjheyya,Na ca mamāyetha kiñci lokasmiṁ.",
    "snp4.14:923": "Phassena yadā phuṭṭhassa,Paridevaṁ bhikkhu na kareyya kuhiñci;Bhavañca nābhijappeyya,Bheravesu ca na sampavedheyya.",
    "snp4.14:924": "Annānamatho pānānaṁ,Khādanīyānaṁ athopi vatthānaṁ;Laddhā na sannidhiṁ kayirā,Na ca parittase tāni alabhamāno.",
    "snp4.14:925": "Jhāyī na pādalolassa,Virame kukkuccā nappamajjeyya;Athāsanesu sayanesu,Appasaddesu bhikkhu vihareyya.",
    "snp4.14:926": "Niddaṁ na bahulīkareyya,Jāgariyaṁ bhajeyya ātāpī;Tandiṁ māyaṁ hassaṁ khiḍḍaṁ,Methunaṁ vippajahe savibhūsaṁ.",
    "snp4.14:927": "Āthabbaṇaṁ supinaṁ lakkhaṇaṁ,No vidahe athopi nakkhattaṁ;Virutañca gabbhakaraṇaṁ,Tikicchaṁ māmako na seveyya.",
    "snp4.14:928": "Nindāya nappavedheyya,Na uṇṇameyya pasaṁsito bhikkhu;Lobhaṁ saha macchariyena,Kodhaṁ pesuṇiyañca panudeyya.",
    "snp4.14:929": "Kayavikkaye na tiṭṭheyya,Upavādaṁ bhikkhu na kareyya kuhiñci;Gāme ca nābhisajjeyya,Lābhakamyā janaṁ na lapayeyya.",
    "snp4.14:930": "Na ca katthitā siyā bhikkhu,Na ca vācaṁ payuttaṁ bhāseyya;Pāgabbhiyaṁ na sikkheyya,Kathaṁ viggāhikaṁ na kathayeyya.",
    "snp4.14:931": "Mosavajje na nīyetha,Sampajāno saṭhāni na kayirā;Atha jīvitena paññāya,Sīlabbatena nāññamatimaññe.",
    "snp4.14:932": "Sutvā rusito bahuṁ vācaṁ,Samaṇānaṁ vā puthujanānaṁ;Pharusena ne na paṭivajjā,Na hi santo paṭisenikaronti.",
    "snp4.14:933": "Etañca dhammamaññāya,Vicinaṁ bhikkhu sadā sato sikkhe;Santīti nibbutiṁ ñatvā,Sāsane gotamassa na pamajjeyya.",
    "snp4.14:934": "Abhibhū hi so anabhibhūto,Sakkhidhammamanītihamadassī;Tasmā hi tassa bhagavato sāsane,Appamatto sadā namassamanusikkhe\"ti."
}