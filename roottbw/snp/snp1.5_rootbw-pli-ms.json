{
    "snp1.5:83": "83\"Pucchāmi muniṁ pahūtapaññaṁ,\n Buddhaṁ dhammassāmiṁ vītataṇhaṁ;\nDvipaduttamaṁ sārathīnaṁ pavaraṁ,\nKati loke samaṇā tadiṅgha brūhi\".",
    "snp1.5:84": "84 \"Caturo samaṇā na pañcamatthi,\n Te te āvikaromi sakkhipuṭṭho;\nMaggajino maggadesako ca,\nMagge jīvati yo ca maggadūsī\".",
    "snp1.5:85": "85 \"Kaṁ maggajinaṁ vadanti buddhā, Maggakkhāyī kathaṁ atulyo hoti;\nMagge jīvati me brūhi puṭṭho,\nAtha me āvikarohi maggadūsiṁ\".",
    "snp1.5:86": "86\n\"Yo tiṇṇakathaṅkatho visallo, Nibbānābhirato anānugiddho;\nLokassa sadevakassa netā,\nTādiṁ maggajinaṁ vadanti buddhā.",
    "snp1.5:87": "87\nParamaṁ paramanti yodha ñatvā, Akkhāti vibhajate idheva dhammaṁ;\nTaṁ kaṅkhachidaṁ muniṁ anejaṁ,\nDutiyaṁ bhikkhunamāhu maggadesiṁ.",
    "snp1.5:88": "88\nYo dhammapade sudesite, Magge jīvati saññato satīmā;\nAnavajjapadāni sevamāno,\nTatiyaṁ bhikkhunamāhu maggajīviṁ.",
    "snp1.5:89": "89\nChadanaṁ katvāna subbatānaṁ, Pakkhandī kuladūsako pagabbho;\nMāyāvī asaññato palāpo,\nPatirūpena caraṁ sa maggadūsī.",
    "snp1.5:90": "90\nEte ca paṭivijjhi yo gahaṭṭho, Sutavā ariyasāvako sapañño;\nSabbe netādisāti ñatvā,\nIti disvā na hāpeti tassa saddhā;\nKathaṁ hi duṭṭhena asampaduṭṭhaṁ,\nSuddhaṁ asuddhena samaṁ kareyyā\"ti."
}