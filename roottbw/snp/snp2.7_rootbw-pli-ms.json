{
    "snp2.7:284": "\"Isayo pubbakā āsuṁ,saññatattā tapassino;Pañca kāmaguṇe hitvā,attadatthamacārisuṁ.",
    "snp2.7:285": "Na pasū brāhmaṇānāsuṁ,na hiraññaṁ na dhāniyaṁ;Sajjhāyadhanadhaññāsuṁ,brahmaṁ nidhimapālayuṁ.",
    "snp2.7:286": "Yaṁ nesaṁ pakataṁ āsi,dvārabhattaṁ upaṭṭhitaṁ;Saddhāpakatamesānaṁ,dātave tadamaññisuṁ.",
    "snp2.7:287": "Nānārattehi vatthehi,sayanehāvasathehi ca;Phītā janapadā raṭṭhā,te namassiṁsu brāhmaṇe.",
    "snp2.7:288": "Avajjhā brāhmaṇā āsuṁ,ajeyyā dhammarakkhitā;Na ne koci nivāresi,kuladvāresu sabbaso.",
    "snp2.7:289": "Aṭṭhacattālīsaṁ vassāni,Brahmacariyaṁ cariṁsu te;Vijjācaraṇapariyeṭṭhiṁ,Acaruṁ brāhmaṇā pure.",
    "snp2.7:290": "Na brāhmaṇā aññamagamuṁ,napi bhariyaṁ kiṇiṁsu te;Sampiyeneva saṁvāsaṁ,saṅgantvā samarocayuṁ.",
    "snp2.7:291": "Aññatra tamhā samayā,utuveramaṇiṁ pati;Antarā methunaṁ dhammaṁ,nāssu gacchanti brāhmaṇā.",
    "snp2.7:292": "Brahmacariyañca sīlañca,ajjavaṁ maddavaṁ tapaṁ;Soraccaṁ avihiṁsañca,khantiñcāpi avaṇṇayuṁ.",
    "snp2.7:293": "Yo nesaṁ paramo āsi,Brahmā daḷhaparakkamo;Sa vāpi methunaṁ dhammaṁ,Supinantepi nāgamā.",
    "snp2.7:294": "Tassa vattamanusikkhantā,Idheke viññujātikā;Brahmacariyañca sīlañca,Khantiñcāpi avaṇṇayuṁ.",
    "snp2.7:295": "Taṇḍulaṁ sayanaṁ vatthaṁ,Sappitelañca yāciya;Dhammena samodhānetvā,Tato yaññamakappayuṁ.",
    "snp2.7:296": "Upaṭṭhitasmiṁ yaññasmiṁ,Nāssu gāvo haniṁsu te;Yathā mātā pitā bhātā,Aññe vāpi ca ñātakā;Gāvo no paramā mittā,Yāsu jāyanti osadhā.",
    "snp2.7:297": "Annadā baladā cetā,Vaṇṇadā sukhadā tathā;Etamatthavasaṁ ñatvā,Nāssu gāvo haniṁsu te.",
    "snp2.7:298": "Sukhumālā mahākāyā,Vaṇṇavanto yasassino;Brāhmaṇā sehi dhammehi,Kiccākiccesu ussukā;Yāva loke avattiṁsu,Sukhamedhitthayaṁ pajā.",
    "snp2.7:299": "Tesaṁ āsi vipallāso,Disvāna aṇuto aṇuṁ;Rājino ca viyākāraṁ,Nāriyo samalaṅkatā.",
    "snp2.7:300": "Rathe cājaññasaṁyutte,Sukate cittasibbane;Nivesane nivese ca,Vibhatte bhāgaso mite.",
    "snp2.7:301": "Gomaṇḍalaparibyūḷhaṁ,Nārīvaragaṇāyutaṁ;Uḷāraṁ mānusaṁ bhogaṁ,Abhijjhāyiṁsu brāhmaṇā.",
    "snp2.7:302": "Te tattha mante ganthetvā,Okkākaṁ tadupāgamuṁ;Pahūtadhanadhaññosi,Yajassu bahu te vittaṁ;Yajassu bahu te dhanaṁ.",
    "snp2.7:303": "Tato ca rājā saññatto,Brāhmaṇehi rathesabho;Assamedhaṁ purisamedhaṁ,Sammāpāsaṁ vājapeyyaṁ niraggaḷaṁ;Ete yāge yajitvāna,Brāhmaṇānamadā dhanaṁ.",
    "snp2.7:304": "Gāvo sayanañca vatthañca,Nāriyo samalaṅkatā;Rathe cājaññasaṁyutte,Sukate cittasibbane.",
    "snp2.7:305": "Nivesanāni rammāni,Suvibhattāni bhāgaso;Nānādhaññassa pūretvā,Brāhmaṇānamadā dhanaṁ.",
    "snp2.7:306": "Te ca tattha dhanaṁ laddhā,Sannidhiṁ samarocayuṁ;Tesaṁ icchāvatiṇṇānaṁ,Bhiyyo taṇhā pavaḍḍhatha;Te tattha mante ganthetvā,Okkākaṁ puna mupāgamuṁ.",
    "snp2.7:307": "Yathā āpo ca pathavī ca,Hiraññaṁ dhanadhāniyaṁ;Evaṁ gāvo manussānaṁ,Parikkhāro so hi pāṇinaṁ;Yajassu bahu te vittaṁ,Yajassu bahu te dhanaṁ.",
    "snp2.7:308": "Tato ca rājā saññatto,Brāhmaṇehi rathesabho;Nekā satasahassiyo,Gāvo yaññe aghātayi.",
    "snp2.7:309": "Na pādā na visāṇena,Nāssu hiṁsanti kenaci;Gāvo eḷakasamānā,Soratā kumbhadūhanā;Tā visāṇe gahetvāna,Rājā satthena ghātayi.",
    "snp2.7:310": "Tato devā pitaro ca,Indo asurarakkhasā;Adhammo iti pakkanduṁ,Yaṁ satthaṁ nipatī gave.",
    "snp2.7:311": "Tayo rogā pure āsuṁ,Icchā anasanaṁ jarā;Pasūnañca samārambhā,Aṭṭhānavutimāgamuṁ.",
    "snp2.7:312": "Eso adhammo daṇḍānaṁ,Okkanto purāṇo ahu;Adūsikāyo haññanti,Dhammā dhaṁsanti yājakā.",
    "snp2.7:313": "Evameso aṇudhammo,Porāṇo viññugarahito;Yattha edisakaṁ passati,Yājakaṁ garahatī jano.",
    "snp2.7:314": "Evaṁ dhamme viyāpanne,Vibhinnā suddavessikā;Puthū vibhinnā khattiyā,Patiṁ bhariyāvamaññatha.",
    "snp2.7:315": "Khattiyā brahmabandhū ca,Ye caññe gottarakkhitā;Jātivādaṁ nirākatvā,Kāmānaṁ vasamanvagun\"ti."
}