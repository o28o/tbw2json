{
    "snp3.11:679": "Ānandajāte tidasagaṇe patīte,Sakkañca indaṁ sucivasane ca deve;Dussaṁ gahetvā atiriva thomayante,Asito isi addasa divāvihāre.",
    "snp3.11:680": "Disvāna deve muditamane udagge,Cittiṁ karitvāna idamavoca tattha;\"Kiṁ devasaṅgho atiriva kalyarūpo,Dussaṁ gahetvā ramayatha kiṁ paṭicca.",
    "snp3.11:681": "Yadāpi āsī asurehi saṅgamo,Jayo surānaṁ asurā parājitā;Tadāpi netādiso lomahaṁsano,Kimabbhutaṁ daṭṭhu marū pamoditā.",
    "snp3.11:682": "Seḷenti gāyanti ca vādayanti ca,Bhujāni phoṭenti ca naccayanti ca;Pucchāmi vohaṁ merumuddhavāsine,Dhunātha me saṁsayaṁ khippa mārisā\".",
    "snp3.11:683": "\"So bodhisatto ratanavaro atulyo,Manussaloke hitasukhatthāya jāto;Sakyāna gāme janapade lumbineyye,Tenamha tuṭṭhā atiriva kalyarūpā.",
    "snp3.11:684": "So sabbasattuttamo aggapuggalo,Narāsabho sabbapajānamuttamo;Vattessati cakkamisivhaye vane,Nadaṁva sīho balavā migābhibhū\".",
    "snp3.11:685": "Taṁ saddaṁ sutvā turitamavasarī so,Suddhodanassa tada bhavanaṁ upāvisi;Nisajja tattha idamavocāsi sakye,\"Kuhiṁ kumāro ahamapi daṭṭhukāmo\".",
    "snp3.11:686": "Ukkāmukheva sukusalasampahaṭṭhaṁ;Daddallamānaṁ siriyā anomavaṇṇaṁ,Dassesu puttaṁ asitavhayassa sakyā.",
    "snp3.11:687": "Disvā kumāraṁ sikhimiva pajjalantaṁ,Tārāsabhaṁva nabhasigamaṁ visuddhaṁ;Suriyaṁ tapantaṁ saradarivabbhamuttaṁ,Ānandajāto vipulamalattha pītiṁ.",
    "snp3.11:688": "Anekasākhañca sahassamaṇḍalaṁ,Chattaṁ marū dhārayumantalikkhe;Suvaṇṇadaṇḍā vītipatanti cāmarā,Na dissare cāmarachattagāhakā.",
    "snp3.11:689": "Disvā jaṭī kaṇhasirivhayo isi,Suvaṇṇanikkhaṁ viya paṇḍukambale;Setañca chattaṁ dhariyanta muddhani,Udaggacitto sumano paṭiggahe.",
    "snp3.11:690": "Paṭiggahetvā pana sakyapuṅgavaṁ,Jigīsako lakkhaṇamantapāragū;Pasannacitto giramabbhudīrayi,\"Anuttarāyaṁ dvipadānamuttamo\".",
    "snp3.11:691": "Athattano gamanamanussaranto,Akalyarūpo gaḷayati assukāni;Disvāna sakyā isimavocuṁ rudantaṁ,\"No ce kumāre bhavissati antarāyo\".",
    "snp3.11:692": "Disvāna sakye isimavoca akalye,\"Nāhaṁ kumāre ahitamanussarāmi;Na cāpimassa bhavissati antarāyo,Na orakāyaṁ adhimānasā bhavātha.",
    "snp3.11:693": "Sambodhiyaggaṁ phusissatāyaṁ kumāro,So dhammacakkaṁ paramavisuddhadassī;Vattessatāyaṁ bahujanahitānukampī,Vitthārikassa bhavissati brahmacariyaṁ.",
    "snp3.11:694": "Mamañca āyu na ciramidhāvaseso,Athantarā me bhavissati kālakiriyā;Sohaṁ na sossaṁ asamadhurassa dhammaṁ,Tenamhi aṭṭo byasanaṅgato aghāvī\".",
    "snp3.11:695": "So sākiyānaṁ vipulaṁ janetvā pītiṁ,Antepuramhā niggamā brahmacārī;So bhāgineyyaṁ sayaṁ anukampamāno,Samādapesi asamadhurassa dhamme.",
    "snp3.11:696": "\"Buddhoti ghosaṁ yada parato suṇāsi,Sambodhipatto vivarati dhammamaggaṁ;Gantvāna tattha samayaṁ paripucchamāno,Carassu tasmiṁ bhagavati brahmacariyaṁ\".",
    "snp3.11:697": "Tenānusiṭṭho hitamanena tādinā,Anāgate paramavisuddhadassinā;So nālako upacitapuññasañcayo,Jinaṁ patikkhaṁ parivasi rakkhitindriyo.",
    "snp3.11:698": "Sutvāna ghosaṁ jinavaracakkavattane,Gantvāna disvā isinisabhaṁ pasanno;Moneyyaseṭṭhaṁ munipavaraṁ apucchi,Samāgate asitāvhayassa sāsaneti.",
    "snp3.11:699": "\"Aññātametaṁ vacanaṁ,Asitassa yathātathaṁ;Taṁ taṁ gotama pucchāmi,Sabbadhammāna pāraguṁ.",
    "snp3.11:700": "Anagāriyupetassa,Bhikkhācariyaṁ jigīsato;Muni pabrūhi me puṭṭho,Moneyyaṁ uttamaṁ padaṁ\".",
    "snp3.11:701": "\"Moneyyaṁ te upaññissaṁ,Dukkaraṁ durabhisambhavaṁ;Handa te naṁ pavakkhāmi,Santhambhassu daḷho bhava.",
    "snp3.11:702": "Samānabhāgaṁ kubbetha,Gāme akkuṭṭhavanditaṁ;Manopadosaṁ rakkheyya,Santo anuṇṇato care.",
    "snp3.11:703": "Uccāvacā niccharanti,Dāye aggisikhūpamā;Nāriyo muniṁ palobhenti,Tā su taṁ mā palobhayuṁ.",
    "snp3.11:704": "Virato methunā dhammā,Hitvā kāme paropare;Aviruddho asāratto,Pāṇesu tasathāvare.",
    "snp3.11:705": "Yathā ahaṁ tathā ete,Yathā ete tathā ahaṁ;Attānaṁ upamaṁ katvā,Na haneyya na ghātaye.",
    "snp3.11:706": "Hitvā icchañca lobhañca,Yattha satto puthujjano;Cakkhumā paṭipajjeyya,Tareyya narakaṁ imaṁ.",
    "snp3.11:707": "Ūnūdaro mitāhāro,Appicchassa alolupo;Sadā icchāya nicchāto,Aniccho hoti nibbuto.",
    "snp3.11:708": "Sa piṇḍacāraṁ caritvā,Vanantamabhihāraye;Upaṭṭhito rukkhamūlasmiṁ,Āsanūpagato muni.",
    "snp3.11:709": "Sa jhānapasuto dhīro,Vanante ramito siyā;Jhāyetha rukkhamūlasmiṁ,Attānamabhitosayaṁ.",
    "snp3.11:710": "Tato ratyā vivasāne,Gāmantamabhihāraye;Avhānaṁ nābhinandeyya,Abhihārañca gāmato.",
    "snp3.11:711": "Na munī gāmamāgamma,Kulesu sahasā care;Ghāsesanaṁ chinnakatho,Na vācaṁ payutaṁ bhaṇe.",
    "snp3.11:712": "Alatthaṁ yadidaṁ sādhu,Nālatthaṁ kusalaṁ iti;Ubhayeneva so tādī,Rukkhaṁvupanivattati.",
    "snp3.11:713": "Sa pattapāṇi vicaranto,Amūgo mūgasammato;Appaṁ dānaṁ na hīḷeyya,Dātāraṁ nāvajāniyā.",
    "snp3.11:714": "Uccāvacā hi paṭipadā,Samaṇena pakāsitā;Na pāraṁ diguṇaṁ yanti,Nayidaṁ ekaguṇaṁ mutaṁ.",
    "snp3.11:715": "Yassa ca visatā natthi,Chinnasotassa bhikkhuno;Kiccākiccappahīnassa,Pariḷāho na vijjati.",
    "snp3.11:716": "Moneyyaṁ te upaññissaṁ,Khuradhārūpamo bhave;Jivhāya tālumāhacca,Udare saññato siyā.",
    "snp3.11:717": "Alīnacitto ca siyā,Na cāpi bahu cintaye;Nirāmagandho asito,Brahmacariyaparāyaṇo.",
    "snp3.11:718": "Ekāsanassa sikkhetha,Samaṇūpāsanassa ca;Ekattaṁ monamakkhātaṁ,Eko ce abhiramissasi;Atha bhāhisi dasadisā.",
    "snp3.11:719": "Sutvā dhīrānaṁ nighosaṁ,Jhāyīnaṁ kāmacāginaṁ;Tato hiriñca saddhañca,Bhiyyo kubbetha māmako.",
    "snp3.11:720": "Taṁ nadīhi vijānātha,Sobbhesu padaresu ca;Saṇantā yanti kusobbhā,Tuṇhī yanti mahodadhī.",
    "snp3.11:721": "Yadūnakaṁ taṁ saṇati,Yaṁ pūraṁ santameva taṁ;Aḍḍhakumbhūpamo bālo,Rahado pūrova paṇḍito.",
    "snp3.11:722": "Yaṁ samaṇo bahuṁ bhāsati,Upetaṁ atthasañhitaṁ;Jānaṁ so dhammaṁ deseti,Jānaṁ so bahu bhāsati.",
    "snp3.11:723": "Yo ca jānaṁ saṁyatatto,Jānaṁ na bahu bhāsati;Sa munī monamarahati,Sa munī monamajjhagā\"ti."
}