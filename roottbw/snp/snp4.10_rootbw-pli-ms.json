{
    "snp4.10:848": "\"Kathaṁdassī kathaṁsīlo,upasantoti vuccati;Taṁ me gotama pabrūhi,pucchito uttamaṁ naraṁ\".",
    "snp4.10:849": "\"Vītataṇho purā bhedā,Pubbamantamanissito;Vemajjhe nupasaṅkheyyo,Tassa natthi purakkhataṁ.",
    "snp4.10:850": "Akkodhano asantāsī,avikatthī akukkuco;Mantabhāṇī anuddhato,sa ve vācāyato muni.",
    "snp4.10:851": "Nirāsatti anāgate,atītaṁ nānusocati;Vivekadassī phassesu,diṭṭhīsu ca na nīyati.",
    "snp4.10:852": "Patilīno akuhako,apihālu amaccharī;Appagabbho ajeguccho,pesuṇeyye ca no yuto.",
    "snp4.10:853": "Sātiyesu anassāvī,atimāne ca no yuto;Saṇho ca paṭibhānavā,na saddho na virajjati.",
    "snp4.10:854": "Lābhakamyā na sikkhati,alābhe ca na kuppati;Aviruddho ca taṇhāya,rasesu nānugijjhati.",
    "snp4.10:855": "Upekkhako sadā sato,na loke maññate samaṁ;Na visesī na nīceyyo,tassa no santi ussadā.",
    "snp4.10:856": "Yassa nissayanā natthi,ñatvā dhammaṁ anissito;Bhavāya vibhavāya vā,taṇhā yassa na vijjati.",
    "snp4.10:857": "Taṁ brūmi upasantoti,Kāmesu anapekkhinaṁ;Ganthā tassa na vijjanti,Atarī so visattikaṁ.",
    "snp4.10:858": "Na tassa puttā pasavo,Khettaṁ vatthuñca vijjati;Attā vāpi nirattā vā,Na tasmiṁ upalabbhati.",
    "snp4.10:859": "Yena naṁ vajjuṁ puthujjanā,Atho samaṇabrāhmaṇā;Taṁ tassa apurakkhataṁ,Tasmā vādesu nejati.",
    "snp4.10:860": "Vītagedho amaccharī,Na ussesu vadate muni;Na samesu na omesu,Kappaṁ neti akappiyo.",
    "snp4.10:861": "Yassa loke sakaṁ natthi,Asatā ca na socati;Dhammesu ca na gacchati,Sa ve santoti vuccatī\"ti."
}