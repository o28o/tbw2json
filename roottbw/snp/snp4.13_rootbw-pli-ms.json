{
    "snp4.13:895": "\"Ye kecime diṭṭhiparibbasānā,Idameva saccanti vivādayanti;Sabbeva te nindamanvānayanti,Atho pasaṁsampi labhanti tattha\".",
    "snp4.13:896": "\"Appañhi etaṁ na alaṁ samāya,Duve vivādassa phalāni brūmi;Etampi disvā na vivādayetha,Khemābhipassaṁ avivādabhūmiṁ\".",
    "snp4.13:897": "\"Yā kācimā sammutiyo puthujjā,Sabbāva etā na upeti vidvā;Anūpayo so upayaṁ kimeyya,Diṭṭhe sute khantimakubbamāno\".",
    "snp4.13:898": "\"Sīluttamā saññamenāhu suddhiṁ,Vataṁ samādāya upaṭṭhitāse;Idheva sikkhema athassa suddhiṁ,Bhavūpanītā kusalāvadānā.",
    "snp4.13:899": "Sace cuto sīlavatato hoti,Pavedhatī kamma virādhayitvā;Pajappatī patthayatī ca suddhiṁ,Satthāva hīno pavasaṁ gharamhā.",
    "snp4.13:900": "Sīlabbataṁ vāpi pahāya sabbaṁ,Kammañca sāvajjanavajjametaṁ;Suddhiṁ asuddhinti apatthayāno,Virato care santimanuggahāya.",
    "snp4.13:901": "Tamūpanissāya jigucchitaṁ vā,Atha vāpi diṭṭhaṁ va sutaṁ mutaṁ vā;Uddhaṁsarā suddhimanutthunanti,Avītataṇhāse bhavābhavesu.",
    "snp4.13:902": "Patthayamānassa hi jappitāni,Pavedhitaṁ vāpi pakappitesu;Cutūpapāto idha yassa natthi,Sa kena vedheyya kuhiṁ va jappe\".",
    "snp4.13:903": "\"Yamāhu dhammaṁ paramanti eke,Tameva hīnanti panāhu aññe;Sacco nu vādo katamo imesaṁ,Sabbeva hīme kusalāvadānā\".",
    "snp4.13:904": "\"Sakañhi dhammaṁ paripuṇṇamāhu,Aññassa dhammaṁ pana hīnamāhu;Evampi viggayha vivādayanti,Sakaṁ sakaṁ sammutimāhu saccaṁ.",
    "snp4.13:905": "Parassa ce vambhayitena hīno,Na koci dhammesu visesi assa;Puthū hi aññassa vadanti dhammaṁ,Nihīnato samhi daḷhaṁ vadānā.",
    "snp4.13:906": "Saddhammapūjāpi nesaṁ tatheva,Yathā pasaṁsanti sakāyanāni;Sabbeva vādā tathiyā bhaveyyuṁ,Suddhī hi nesaṁ paccattameva.",
    "snp4.13:907": "Na brāhmaṇassa paraneyyamatthi,Dhammesu niccheyya samuggahītaṁ;Tasmā vivādāni upātivatto,Na hi seṭṭhato passati dhammamaññaṁ.",
    "snp4.13:908": "Jānāmi passāmi tatheva etaṁ,Diṭṭhiyā eke paccenti suddhiṁ;Addakkhi ce kiñhi tumassa tena,Atisitvā aññena vadanti suddhiṁ.",
    "snp4.13:909": "Passaṁ naro dakkhati nāmarūpaṁ,Disvāna vā ñassati tānimeva;Kāmaṁ bahuṁ passatu appakaṁ vā,Na hi tena suddhiṁ kusalā vadanti.",
    "snp4.13:910": "Nivissavādī na hi subbināyo,Pakappitaṁ diṭṭhi purakkharāno;Yaṁ nissito tattha subhaṁ vadāno,Suddhiṁ vado tattha tathaddasā so.",
    "snp4.13:911": "Na brāhmaṇo kappamupeti saṅkhā,Na diṭṭhisārī napi ñāṇabandhu;Ñatvā ca so sammutiyo puthujjā,Upekkhatī uggahaṇanti maññe.",
    "snp4.13:912": "Vissajja ganthāni munīdha loke,Vivādajātesu na vaggasārī;Santo asantesu upekkhako so,Anuggaho uggahaṇanti maññe.",
    "snp4.13:913": "Pubbāsave hitvā nave akubbaṁ,Na chandagū nopi nivissavādī;Sa vippamutto diṭṭhigatehi dhīro,Na lippati loke anattagarahī.",
    "snp4.13:914": "Sa sabbadhammesu visenibhūto,Yaṁ kiñci diṭṭhaṁ va sutaṁ mutaṁ vā;Sa pannabhāro muni vippamutto,Na kappiyo nūparato na patthiyo\"ti."
}