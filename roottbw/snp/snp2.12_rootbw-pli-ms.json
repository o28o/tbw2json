{
    "snp2.12:343": "343\"Pucchāmi satthāramanomapaññaṁ, Diṭṭheva dhamme yo vicikicchānaṁ chettā;\nAggāḷave kālamakāsi bhikkhu,\nÑāto yasassī abhinibbutatto.",
    "snp2.12:344": "344\nNigrodhakappo iti tassa nāmaṁ, Tayā kataṁ bhagavā brāhmaṇassa;\nSo taṁ namassaṁ acari mutyapekkho,\nĀraddhaviriyo daḷhadhammadassī.",
    "snp2.12:345": "345\nTaṁ sāvakaṁ sakya mayampi sabbe, Aññātumicchāma samantacakkhu;\nSamavaṭṭhitā no savanāya sotā,\nTuvaṁ no satthā tvamanuttarosi.",
    "snp2.12:346": "346\nChindeva no vicikicchaṁ brūhi metaṁ, Parinibbutaṁ vedaya bhūripañña;\nMajjheva no bhāsa samantacakkhu,\nSakkova devāna sahassanetto.",
    "snp2.12:347": "347\nYe keci ganthā idha mohamaggā, Aññāṇapakkhā vicikicchaṭhānā;\nTathāgataṁ patvā na te bhavanti,\nCakkhuñhi etaṁ paramaṁ narānaṁ.",
    "snp2.12:348": "348\nNo ce hi jātu puriso kilese, Vāto yathā abbhaghanaṁ vihāne;\nTamovassa nivuto sabbaloko,\nNa jotimantopi narā tapeyyuṁ.",
    "snp2.12:349": "349\nDhīrā ca pajjotakarā bhavanti, Taṁ taṁ ahaṁ vīra tatheva maññe;\nVipassinaṁ jānamupāgamumhā,\nParisāsu no āvikarohi kappaṁ.",
    "snp2.12:350": "350\nKhippaṁ giraṁ eraya vaggu vagguṁ, Haṁsova paggayha saṇikaṁ nikūja;\nBindussarena suvikappitena,\nSabbeva te ujjugatā suṇoma.",
    "snp2.12:351": "351\nPahīnajātimaraṇaṁ asesaṁ, Niggayha dhonaṁ vadessāmi dhammaṁ;\nNa kāmakāro hi puthujjanānaṁ,\nSaṅkheyyakāro ca tathāgatānaṁ.",
    "snp2.12:352": "352\nSampannaveyyākaraṇaṁ tavedaṁ, Samujjupaññassa samuggahītaṁ;\nAyamañjalī pacchimo suppaṇāmito,\nMā mohayī jānamanomapañña.",
    "snp2.12:353": "353\nParovaraṁ ariyadhammaṁ viditvā, Mā mohayī jānamanomavīra;\nVāriṁ yathā ghammani ghammatatto,\nVācābhikaṅkhāmi sutaṁ pavassa.",
    "snp2.12:354": "354\nYadatthikaṁ brahmacariyaṁ acarī, Kappāyano kaccissa taṁ amoghaṁ;\nNibbāyi so ādu saupādiseso,\nYathā vimutto ahu taṁ suṇoma\".",
    "snp2.12:355": "355 \"Acchecchi taṇhaṁ idha nāmarūpe, Kaṇhassa sotaṁ dīgharattānusayitaṁ;\nAtāri jātiṁ maraṇaṁ asesaṁ\",\nIccabravī bhagavā pañcaseṭṭho.",
    "snp2.12:356": "356\n\"Esa sutvā pasīdāmi, Vaco te isisattama;\nAmoghaṁ kira me puṭṭhaṁ,\nNa maṁ vañcesi brāhmaṇo.",
    "snp2.12:357": "357\nYathāvādī tathākārī, Ahu buddhassa sāvako;\nAcchidā maccuno jālaṁ,\nTataṁ māyāvino daḷhaṁ.",
    "snp2.12:358": "358\nAddasā bhagavā ādiṁ, Upādānassa kappiyo;\nAccagā vata kappāyano,\nMaccudheyyaṁ suduttaran\"ti."
}