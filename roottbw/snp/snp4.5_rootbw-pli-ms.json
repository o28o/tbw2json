{
    "snp4.5:796": "Paramanti diṭṭhīsu paribbasāno,Yaduttari kurute jantu loke;Hīnāti aññe tato sabbamāha,Tasmā vivādāni avītivatto.",
    "snp4.5:797": "Yadattanī passati ānisaṁsaṁ,Diṭṭhe sute sīlavate mute vā;Tadeva so tattha samuggahāya,Nihīnato passati sabbamaññaṁ.",
    "snp4.5:798": "Taṁ vāpi ganthaṁ kusalā vadanti,Yaṁ nissito passati hīnamaññaṁ;Tasmā hi diṭṭhaṁ va sutaṁ mutaṁ vā,Sīlabbataṁ bhikkhu na nissayeyya.",
    "snp4.5:799": "Diṭṭhimpi lokasmiṁ na kappayeyya,Ñāṇena vā sīlavatena vāpi;Samoti attānamanūpaneyya,Hīno na maññetha visesi vāpi.",
    "snp4.5:800": "Attaṁ pahāya anupādiyāno,Ñāṇepi so nissayaṁ no karoti;Sa ve viyattesu na vaggasārī,Diṭṭhimpi so na pacceti kiñci.",
    "snp4.5:801": "Yassūbhayante paṇidhīdha natthi,Bhavābhavāya idha vā huraṁ vā;Nivesanā tassa na santi keci,Dhammesu niccheyya samuggahītaṁ.",
    "snp4.5:802": "Tassīdha diṭṭhe va sute mute vā,Pakappitā natthi aṇūpi saññā;Taṁ brāhmaṇaṁ diṭṭhimanādiyānaṁ,Kenīdha lokasmiṁ vikappayeyya.",
    "snp4.5:803": "Na kappayanti na purekkharonti,Dhammāpi tesaṁ na paṭicchitāse;Na brāhmaṇo sīlavatena neyyo,Pāraṅgato na pacceti tādīti."
}