{
    "snp5.4:1049": "\"Pucchāmi taṁ bhagavā brūhi me taṁ,Maññāmi taṁ vedaguṁ bhāvitattaṁ;Kuto nu dukkhā samudāgatā ime,Ye keci lokasmimanekarūpā\".",
    "snp5.4:1050": "\"Dukkhassa ve maṁ pabhavaṁ apucchasi,Taṁ te pavakkhāmi yathā pajānaṁ;Upadhinidānā pabhavanti dukkhā,Ye keci lokasmimanekarūpā.",
    "snp5.4:1051": "Yo ve avidvā upadhiṁ karoti,Punappunaṁ dukkhamupeti mando;Tasmā pajānaṁ upadhiṁ na kayirā,Dukkhassa jātippabhavānupassī\".",
    "snp5.4:1052": "\"Yaṁ taṁ apucchimha akittayī no,Aññaṁ taṁ pucchāma tadiṅgha brūhi;Kathaṁ nu dhīrā vitaranti oghaṁ,Jātiṁ jaraṁ sokapariddavañca;Taṁ me muni sādhu viyākarohi,Tathā hi te vidito esa dhammo\".",
    "snp5.4:1053": "\"Kittayissāmi te dhammaṁ,Diṭṭhe dhamme anītihaṁ;Yaṁ viditvā sato caraṁ,Tare loke visattikaṁ\".",
    "snp5.4:1054": "\"Tañcāhaṁ abhinandāmi,mahesi dhammamuttamaṁ;Yaṁ viditvā sato caraṁ,tare loke visattikaṁ\".",
    "snp5.4:1055": "\"Yaṁ kiñci sampajānāsi,Uddhaṁ adho tiriyañcāpi majjhe;Etesu nandiñca nivesanañca,Panujja viññāṇaṁ bhave na tiṭṭhe.",
    "snp5.4:1056": "Evaṁvihārī sato appamatto,Bhikkhu caraṁ hitvā mamāyitāni;Jātiṁ jaraṁ sokapariddavañca,Idheva vidvā pajaheyya dukkhaṁ\".",
    "snp5.4:1057": "\"Etābhinandāmi vaco mahesino,Sukittitaṁ gotamanūpadhīkaṁ;Addhā hi bhagavā pahāsi dukkhaṁ,Tathā hi te vidito esa dhammo.",
    "snp5.4:1058": "Te cāpi nūnappajaheyyu dukkhaṁ,Ye tvaṁ muni aṭṭhitaṁ ovadeyya;Taṁ taṁ namassāmi samecca nāga,Appeva maṁ bhagavā aṭṭhitaṁ ovadeyya\".",
    "snp5.4:1059": "\"Yaṁ brāhmaṇaṁ vedagumābhijaññā,Akiñcanaṁ kāmabhave asattaṁ;Addhā hi so oghamimaṁ atāri,Tiṇṇo ca pāraṁ akhilo akaṅkho.",
    "snp5.4:1060": "Vidvā ca yo vedagū naro idha,Bhavābhave saṅgamimaṁ visajja;So vītataṇho anīgho nirāso,Atāri so jātijaranti brūmī\"ti."
}