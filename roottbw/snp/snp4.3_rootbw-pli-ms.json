{
    "snp4.3:780": "Vadanti ve duṭṭhamanāpi eke,Athopi ve saccamanā vadanti;Vādañca jātaṁ muni no upeti,Tasmā munī natthi khilo kuhiñci.",
    "snp4.3:781": "Sakañhi diṭṭhiṁ kathamaccayeyya,Chandānunīto ruciyā niviṭṭho;Sayaṁ samattāni pakubbamāno,Yathā hi jāneyya tathā vadeyya.",
    "snp4.3:782": "Yo attano sīlavatāni jantu,Anānupuṭṭhova paresa pāva;Anariyadhammaṁ kusalā tamāhu,Yo ātumānaṁ sayameva pāva.",
    "snp4.3:783": "Santo ca bhikkhu abhinibbutatto,Itihanti sīlesu akatthamāno;Tamariyadhammaṁ kusalā vadanti,Yassussadā natthi kuhiñci loke.",
    "snp4.3:784": "Pakappitā saṅkhatā yassa dhammā,Purakkhatā santi avīvadātā;Yadattani passati ānisaṁsaṁ,Taṁ nissito kuppapaṭiccasantiṁ.",
    "snp4.3:785": "Diṭṭhīnivesā na hi svātivattā,Dhammesu niccheyya samuggahītaṁ;Tasmā naro tesu nivesanesu,Nirassatī ādiyatī ca dhammaṁ.",
    "snp4.3:786": "Dhonassa hi natthi kuhiñci loke,Pakappitā diṭṭhi bhavābhavesu;Māyañca mānañca pahāya dhono,Sa kena gaccheyya anūpayo so.",
    "snp4.3:787": "Upayo hi dhammesu upeti vādaṁ,Anūpayaṁ kena kathaṁ vadeyya;Attā nirattā na hi tassa atthi,Adhosi so diṭṭhimidheva sabbanti."
}