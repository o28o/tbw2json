{
    "snp1.9:153": "153\"Ajja pannaraso uposatho, Dibbā ratti upaṭṭhitā;\n\t\tAnomanāmaṁ satthāraṁ,\n\t\tHanda passāma gotamaṁ\".",
    "snp1.9:154": "154 \"Kacci mano supaṇihito, Sabbabhūtesu tādino;\n\t\tKacci iṭṭhe aniṭṭhe ca,\n\t\tSaṅkappassa vasīkatā\".",
    "snp1.9:155": "155 \"Mano cassa supaṇihito, Sabbabhūtesu tādino;\n\t\tAtho iṭṭhe aniṭṭhe ca,\n\t\tSaṅkappassa vasīkatā\".",
    "snp1.9:156": "156 \"Kacci adinnaṁ nādiyati, Kacci pāṇesu saññato;\n\t\tKacci ārā pamādamhā,\n\t\tKacci jhānaṁ na riñcati\".",
    "snp1.9:157": "157 \"Na so adinnaṁ ādiyati, Atho pāṇesu saññato;\n\t\tAtho ārā pamādamhā,\n\t\tBuddho jhānaṁ na riñcati\".",
    "snp1.9:158": "158 \"Kacci musā na bhaṇati, Kacci na khīṇabyappatho;\n\t\tKacci vebhūtiyaṁ nāha,\n\t\tKacci samphaṁ na bhāsati\".",
    "snp1.9:159": "159 \"Musā ca so na bhaṇati, Atho na khīṇabyappatho;\n\t\tAtho vebhūtiyaṁ nāha,\n\t\tMantā atthañca bhāsati\".",
    "snp1.9:160": "160 \"Kacci na rajjati kāmesu, Kacci cittaṁ anāvilaṁ;\n\t\tKacci mohaṁ atikkanto,\n\t\tKacci dhammesu cakkhumā\".",
    "snp1.9:161": "161 \"Na so rajjati kāmesu, Atho cittaṁ anāvilaṁ;\n\t\tSabbamohaṁ atikkanto,\n\t\tBuddho dhammesu cakkhumā\".",
    "snp1.9:162": "162 \"Kacci vijjāya sampanno, Kacci saṁsuddhacāraṇo;\n\t\tKaccissa āsavā khīṇā,\n\t\tKacci natthi punabbhavo\".",
    "snp1.9:163": "163 \"Vijjāya ceva sampanno, Atho saṁsuddhacāraṇo;\n\t\t\tSabbassa āsavā khīṇā,\n\t\t\tNatthi tassa punabbhavo\".",
    "snp1.9:163A": "163A\n\t\t\t\"Sampannaṁ munino cittaṁ, Kammunā byappathena ca;\n\t\t\tVijjācaraṇasampannaṁ,\n\t\t\tDhammato naṁ pasaṁsati\".",
    "snp1.9:163B": "163B\n\t\t\t\"Sampannaṁ munino cittaṁ, Kammunā byappathena ca;\n\t\t\tVijjācaraṇasampannaṁ,\n\t\t\tDhammato anumodasi.",
    "snp1.9:164": "164\n\t\t\tSampannaṁ munino cittaṁ, Kammunā byappathena ca;\n\t\t\tVijjācaraṇasampannaṁ,\n\t\t\tHanda passāma gotamaṁ\".",
    "snp1.9:165": "165\n\t\t\t\"Eṇijaṅghaṁ kisaṁ vīraṁ, Appāhāraṁ alolupaṁ;\n\t\t\tMuniṁ vanasmiṁ jhāyantaṁ,\n\t\t\tEhi passāma gotamaṁ.",
    "snp1.9:166": "166\n\t\t\tSīhaṁvekacaraṁ nāgaṁ, Kāmesu anapekkhinaṁ;\n\t\t\tUpasaṅkamma pucchāma,\n\t\t\tMaccupāsappamocanaṁ.",
    "snp1.9:167": "167\n\t\t\tAkkhātāraṁ pavattāraṁ, Sabbadhammāna pāraguṁ;\n\t\t\tBuddhaṁ verabhayātītaṁ,\n\t\t\tMayaṁ pucchāma gotamaṁ\".",
    "snp1.9:168": "168 \"Kismiṁ loko samuppanno, Kismiṁ kubbati santhavaṁ;\n\t\tKissa loko upādāya,\n\t\tKismiṁ loko vihaññati\".",
    "snp1.9:169": "169 \"Chasu loko samuppanno, Chasu kubbati santhavaṁ;\n\t\t\tChannameva upādāya,\n\t\t\tChasu loko vihaññati\".",
    "snp1.9:170": "170\n\t\t\t\"Katamaṁ taṁ upādānaṁ, Yattha loko vihaññati;\n\t\t\tNiyyānaṁ pucchito brūhi,\n\t\t\tKathaṁ dukkhā pamuccati\".",
    "snp1.9:171": "171\n\t\t\t\"Pañca kāmaguṇā loke, Manochaṭṭhā paveditā;\n\t\t\tEttha chandaṁ virājetvā,\n\t\t\tEvaṁ dukkhā pamuccati.",
    "snp1.9:172": "172\n\t\t\tEtaṁ lokassa niyyānaṁ, Akkhātaṁ vo yathātathaṁ;\n\t\t\tEtaṁ vo ahamakkhāmi,\n\t\t\tEvaṁ dukkhā pamuccati\".",
    "snp1.9:173": "173\n\t\t\t\"Ko sūdha tarati oghaṁ, Kodha tarati aṇṇavaṁ;\n\t\t\tAppatiṭṭhe anālambe,\n\t\t\tKo gambhīre na sīdati\".",
    "snp1.9:174": "174\n\t\t\t\"Sabbadā sīlasampanno, Paññavā susamāhito;\n\t\t\tAjjhattacintī satimā,\n\t\t\tOghaṁ tarati duttaraṁ.",
    "snp1.9:175": "175\n\t\t\tVirato kāmasaññāya, Sabbasaṁyojanātigo;\n\t\t\tNandībhavaparikkhīṇo,\n\t\t\tSo gambhīre na sīdati\".",
    "snp1.9:176": "176\n\t\t\t\"Gambhīrapaññaṁ nipuṇatthadassiṁ, Akiñcanaṁ kāmabhave asattaṁ;\n\t\t\tTaṁ passatha sabbadhi vippamuttaṁ,\n\t\t\tDibbe pathe kamamānaṁ mahesiṁ.",
    "snp1.9:177": "177\n\t\t\tAnomanāmaṁ nipuṇatthadassiṁ, Paññādadaṁ kāmālaye asattaṁ;\n\t\t\tTaṁ passatha sabbaviduṁ sumedhaṁ,\n\t\t\tAriye pathe kamamānaṁ mahesiṁ.",
    "snp1.9:178": "178\n\t\t\tSudiṭṭhaṁ vata no ajja, Suppabhātaṁ suhuṭṭhitaṁ;\n\t\t\tYaṁ addasāma sambuddhaṁ,\n\t\t\tOghatiṇṇamanāsavaṁ.",
    "snp1.9:179": "179\n\t\t\tIme dasasatā yakkhā, Iddhimanto yasassino;\n\t\t\tSabbe taṁ saraṇaṁ yanti,\n\t\t\tTvaṁ no satthā anuttaro.",
    "snp1.9:180": "180\n\t\t\tTe mayaṁ vicarissāma, Gāmā gāmaṁ nagā nagaṁ;\n\t\t\tNamassamānā sambuddhaṁ,\n\t\t\tDhammassa ca sudhammatan\"ti."
}