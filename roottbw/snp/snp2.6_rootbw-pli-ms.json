{
    "snp2.6:274": "Dhammacariyaṁ brahmacariyaṁ,Etadāhu vasuttamaṁ;Pabbajitopi ce hoti,Agārā anagāriyaṁ.",
    "snp2.6:275": "So ce mukharajātiko,vihesābhirato mago;Jīvitaṁ tassa pāpiyo,rajaṁ vaḍḍheti attano.",
    "snp2.6:276": "Kalahābhirato bhikkhu,Mohadhammena āvuto;Akkhātampi na jānāti,Dhammaṁ buddhena desitaṁ.",
    "snp2.6:277": "Vihesaṁ bhāvitattānaṁ,avijjāya purakkhato;Saṅkilesaṁ na jānāti,maggaṁ nirayagāminaṁ.",
    "snp2.6:278": "Vinipātaṁ samāpanno,gabbhā gabbhaṁ tamā tamaṁ;Sa ve tādisako bhikkhu,pecca dukkhaṁ nigacchati.",
    "snp2.6:279": "Gūthakūpo yathā assa,sampuṇṇo gaṇavassiko;Yo ca evarūpo assa,dubbisodho hi sāṅgaṇo.",
    "snp2.6:280": "Yaṁ evarūpaṁ jānātha,bhikkhavo gehanissitaṁ;Pāpicchaṁ pāpasaṅkappaṁ,pāpaācāragocaraṁ.",
    "snp2.6:281": "Sabbe samaggā hutvāna,abhinibbajjiyātha naṁ;Kāraṇḍavaṁ niddhamatha,kasambuṁ apakassatha.",
    "snp2.6:282": "Tato palāpe vāhetha,Assamaṇe samaṇamānine;Niddhamitvāna pāpicche,Pāpaācāragocare.",
    "snp2.6:283": "Suddhā suddhehi saṁvāsaṁ,Kappayavho patissatā;Tato samaggā nipakā,Dukkhassantaṁ karissathāti."
}