{
    "snp3.4:455": "\"Na brāhmaṇo nomhi na rājaputto,Na vessāyano uda koci nomhi;Gottaṁ pariññāya puthujjanānaṁ,Akiñcano manta carāmi loke.",
    "snp3.4:456": "Saṅghāṭivāsī agaho carāmi,Nivuttakeso abhinibbutatto;Alippamāno idha māṇavehi,Akallaṁ maṁ brāhmaṇa pucchasi gottapañhaṁ\".",
    "snp3.4:457": "\"Pucchanti ve bho brāhmaṇā brāhmaṇebhi,Saha brāhmaṇo no bhavan\"ti.",
    "snp3.4:458": "\"Kiṁ nissitā isayo manujā,Khattiyā brāhmaṇā devatānaṁ;Yaññamakappayiṁsu puthū idha loke\".",
    "snp3.4:459": "\"Addhā hi tassa hutamijjhe,Yaṁ tādisaṁ vedagumaddasāma;Tumhādisānañhi adassanena,Añño jano bhuñjati pūraḷāsaṁ\".",
    "snp3.4:460": "\"Tasmātiha tvaṁ brāhmaṇa atthena,Atthiko upasaṅkamma puccha;Santaṁ vidhūmaṁ anīghaṁ nirāsaṁ,Appevidha abhivinde sumedhaṁ\".",
    "snp3.4:461": "\"Yaññe ratohaṁ bho gotama,Yaññaṁ yiṭṭhukāmo nāhaṁ pajānāmi;Anusāsatu maṁ bhavaṁ,Yattha hutaṁ ijjhate brūhi me taṁ\".",
    "snp3.4:462": "Mā jātiṁ pucchī caraṇañca puccha,Kaṭṭhā have jāyati jātavedo;Nīcākulīnopi munī dhitīmā,Ājāniyo hoti hirīnisedho.",
    "snp3.4:463": "Saccena danto damasā upeto,Vedantagū vūsitabrahmacariyo;Kālena tamhi habyaṁ pavecche,Yo brāhmaṇo puññapekkho yajetha.",
    "snp3.4:464": "Ye kāme hitvā agahā caranti,Susaññatattā tasaraṁva ujjuṁ;Kālena tesu habyaṁ pavecche,Yo brāhmaṇo puññapekkho yajetha.",
    "snp3.4:465": "Ye vītarāgā susamāhitindriyā,Candova rāhuggahaṇā pamuttā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.4:466": "Asajjamānā vicaranti loke,Sadā satā hitvā mamāyitāni;Kālena tesu habyaṁ pavecche,Yo brāhmaṇo puññapekkho yajetha.",
    "snp3.4:467": "Yo kāme hitvā abhibhuyyacārī,Yo vedi jātīmaraṇassa antaṁ;Parinibbuto udakarahadova sīto,Tathāgato arahati pūraḷāsaṁ.",
    "snp3.4:468": "Samo samehi visamehi dūre,Tathāgato hoti anantapañño;Anūpalitto idha vā huraṁ vā,Tathāgato arahati pūraḷāsaṁ.",
    "snp3.4:469": "Yamhi na māyā vasati na māno,Yo vītalobho amamo nirāso;Paṇunnakodho abhinibbutatto,Yo brāhmaṇo sokamalaṁ ahāsi;Tathāgato arahati pūraḷāsaṁ.",
    "snp3.4:470": "Nivesanaṁ yo manaso ahāsi,Pariggahā yassa na santi keci;Anupādiyāno idha vā huraṁ vā,Tathāgato arahati pūraḷāsaṁ.",
    "snp3.4:471": "Samāhito yo udatāri oghaṁ,Dhammaṁ caññāsi paramāya diṭṭhiyā;Khīṇāsavo antimadehadhārī,Tathāgato arahati pūraḷāsaṁ.",
    "snp3.4:472": "Bhavāsavā yassa vacī kharā ca,Vidhūpitā atthagatā na santi;Sa vedagū sabbadhi vippamutto,Tathāgato arahati pūraḷāsaṁ.",
    "snp3.4:473": "Saṅgātigo yassa na santi saṅgā,Yo mānasattesu amānasatto;Dukkhaṁ pariññāya sakhettavatthuṁ,Tathāgato arahati pūraḷāsaṁ.",
    "snp3.4:474": "Āsaṁ anissāya vivekadassī,Paravediyaṁ diṭṭhimupātivatto;Ārammaṇā yassa na santi keci,Tathāgato arahati pūraḷāsaṁ.",
    "snp3.4:475": "Paroparā yassa samecca dhammā,Vidhūpitā atthagatā na santi;Santo upādānakhaye vimutto,Tathāgato arahati pūraḷāsaṁ.",
    "snp3.4:476": "Saṁyojanaṁ jātikhayantadassī,Yopānudi rāgapathaṁ asesaṁ;Suddho nidoso vimalo akāco,Tathāgato arahati pūraḷāsaṁ.",
    "snp3.4:477": "Yo attano attānaṁ nānupassati,Samāhito ujjugato ṭhitatto;Sa ve anejo akhilo akaṅkho,Tathāgato arahati pūraḷāsaṁ.",
    "snp3.4:478": "Mohantarā yassa na santi keci,Sabbesu dhammesu ca ñāṇadassī;Sarīrañca antimaṁ dhāreti,Patto ca sambodhimanuttaraṁ sivaṁ;Ettāvatā yakkhassa suddhi,Tathāgato arahati pūraḷāsaṁ\".",
    "snp3.4:479": "\"Hutañca mayhaṁ hutamatthu saccaṁ,Yaṁ tādisaṁ vedagunaṁ alatthaṁ;Brahmā hi sakkhi paṭigaṇhātu me bhagavā,Bhuñjatu me bhagavā pūraḷāsaṁ\".",
    "snp3.4:480": "\"Gāthābhigītaṁ me abhojaneyyaṁ,Sampassataṁ brāhmaṇa nesa dhammo;Gāthābhigītaṁ panudanti buddhā,Dhamme satī brāhmaṇa vuttiresā.",
    "snp3.4:481": "Aññena ca kevalinaṁ mahesiṁ,Khīṇāsavaṁ kukkuccavūpasantaṁ;Annena pānena upaṭṭhahassu,Khettañhi taṁ puññapekkhassa hoti\".",
    "snp3.4:482": "\"Sādhāhaṁ bhagavā tathā vijaññaṁ,Yo dakkhiṇaṁ bhuñjeyya mādisassa;Yaṁ yaññakāle pariyesamāno,Pappuyya tava sāsanaṁ\".",
    "snp3.4:483": "\"Sārambhā yassa vigatā,Cittaṁ yassa anāvilaṁ;Vippamutto ca kāmehi,Thinaṁ yassa panūditaṁ.",
    "snp3.4:484": "Sīmantānaṁ vinetāraṁ,Jātimaraṇakovidaṁ;Muniṁ moneyyasampannaṁ,Tādisaṁ yaññamāgataṁ.",
    "snp3.4:485": "Bhakuṭiṁ vinayitvāna,Pañjalikā namassatha;Pūjetha annapānena,Evaṁ ijjhanti dakkhiṇā\".",
    "snp3.4:486": "\"Buddho bhavaṁ arahati pūraḷāsaṁ,Puññakhettamanuttaraṁ;Āyāgo sabbalokassa,Bhoto dinnaṁ mahapphalan\"ti."
}