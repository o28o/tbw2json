{
    "snp1.10:181": "181\"Kiṁ sūdha vittaṁ purisassa seṭṭhaṁ, Kiṁ su suciṇṇaṁ sukhamāvahāti;\n\t\t\tKiṁ su have sādutaraṁ rasānaṁ,\n\t\t\tKathaṁjīviṁ jīvitamāhu seṭṭhaṁ\".",
    "snp1.10:182": "182\n\t\t\t\"Saddhīdha vittaṁ purisassa seṭṭhaṁ, Dhammo suciṇṇo sukhamāvahāti;\n\t\t\tSaccaṁ have sādutaraṁ rasānaṁ,\n\t\t\tPaññājīviṁ jīvitamāhu seṭṭhaṁ\".",
    "snp1.10:183": "183\n\t\t\t\"Kathaṁ su tarati oghaṁ, kathaṁ su tarati aṇṇavaṁ;\n\t\t\tKathaṁ su dukkhamacceti,\n\t\t\tkathaṁ su parisujjhati\".",
    "snp1.10:184": "184\n\t\t\t\t\"Saddhāya tarati oghaṁ, appamādena aṇṇavaṁ;\n\t\t\t\tVīriyena dukkhamacceti,\n\t\t\t\tpaññāya parisujjhati\".",
    "snp1.10:185": "185\n\t\t\t\"Kathaṁ su labhate paññaṁ, kathaṁ su vindate dhanaṁ;\n\t\t\tKathaṁ su kittiṁ pappoti,\n\t\t\tkathaṁ mittāni ganthati;\n\t\t\tAsmā lokā paraṁ lokaṁ,\n\t\t\tkathaṁ pecca na socati\".",
    "snp1.10:186": "186\n\t\t\t\"Saddahāno arahataṁ, dhammaṁ nibbānapattiyā;\n\t\t\tSussūsaṁ labhate paññaṁ,\n\t\t\tappamatto vicakkhaṇo.",
    "snp1.10:187": "187\n\t\t\tPatirūpakārī dhuravā, uṭṭhātā vindate dhanaṁ;\n\t\t\tSaccena kittiṁ pappoti,\n\t\t\tdadaṁ mittāni ganthati.",
    "snp1.10:188": "188\n\t\t\tYassete caturo dhammā, saddhassa gharamesino;\n\t\t\tSaccaṁ dhammo dhiti cāgo,\n\t\t\tsa ve pecca na socati.",
    "snp1.10:189": "189\n\t\t\tIṅgha aññepi pucchassu, puthū samaṇabrāhmaṇe;\n\t\t\tYadi saccā damā cāgā,\n\t\t\tkhantyā bhiyyodha vijjati\".",
    "snp1.10:190": "190\n\t\t\t\"Kathaṁ nu dāni puccheyyaṁ, Puthū samaṇabrāhmaṇe;\n\t\t\tYohaṁ ajja pajānāmi,\n\t\t\tYo attho samparāyiko.",
    "snp1.10:191": "191\n\t\t\tAtthāya vata me buddho, Vāsāyāḷavimāgamā;\n\t\t\tYohaṁ ajja pajānāmi,\n\t\t\tYattha dinnaṁ mahapphalaṁ.",
    "snp1.10:192": "192\n\t\t\tSo ahaṁ vicarissāmi, Gāmā gāmaṁ purā puraṁ;\n\t\t\tNamassamāno sambuddhaṁ,\n\t\t\tDhammassa ca sudhammatan\"ti."
}