{
    "snp3.2:425": "\"Taṁ maṁ padhānapahitattaṁ,nadiṁ nerañjaraṁ pati;Viparakkamma jhāyantaṁ,yogakkhemassa pattiyā.",
    "snp3.2:426": "Namucī karuṇaṁ vācaṁ,bhāsamāno upāgami;‘Kiso tvamasi dubbaṇṇo,santike maraṇaṁ tava.",
    "snp3.2:427": "Sahassabhāgo maraṇassa,ekaṁso tava jīvitaṁ;Jīva bho jīvitaṁ seyyo,jīvaṁ puññāni kāhasi.",
    "snp3.2:428": "Carato ca te brahmacariyaṁ,Aggihuttañca jūhato;Pahūtaṁ cīyate puññaṁ,Kiṁ padhānena kāhasi.",
    "snp3.2:429": "Duggo maggo padhānāya,dukkaro durabhisambhavo’\";Imā gāthā bhaṇaṁ māro,aṭṭhā buddhassa santike.",
    "snp3.2:430": "Taṁ tathāvādinaṁ māraṁ,bhagavā etadabravi;\"Pamattabandhu pāpima,yenatthena idhāgato.",
    "snp3.2:431": "Aṇumattopi puññena,Attho mayhaṁ na vijjati;Yesañca attho puññena,Te māro vattumarahati.",
    "snp3.2:432": "Atthi saddhā tathā viriyaṁ,paññā ca mama vijjati;Evaṁ maṁ pahitattampi,kiṁ jīvamanupucchasi.",
    "snp3.2:433": "Nadīnamapi sotāni,ayaṁ vāto visosaye;Kiñca me pahitattassa,lohitaṁ nupasussaye.",
    "snp3.2:434": "Lohite sussamānamhi,Pittaṁ semhañca sussati;Maṁsesu khīyamānesu,Bhiyyo cittaṁ pasīdati;Bhiyyo sati ca paññā ca,Samādhi mama tiṭṭhati.",
    "snp3.2:435": "Tassa mevaṁ viharato,Pattassuttamavedanaṁ;Kāmesu nāpekkhate cittaṁ,Passa sattassa suddhataṁ.",
    "snp3.2:436": "Kāmā te paṭhamā senā,Dutiyā arati vuccati;Tatiyā khuppipāsā te,Catutthī taṇhā pavuccati.",
    "snp3.2:437": "Pañcamaṁ thinamiddhaṁ te,Chaṭṭhā bhīrū pavuccati;Sattamī vicikicchā te,Makkho thambho te aṭṭhamo.",
    "snp3.2:438": "Lābho siloko sakkāro,Micchāladdho ca yo yaso;Yo cattānaṁ samukkaṁse,Pare ca avajānati.",
    "snp3.2:439": "Esā namuci te senā,Kaṇhassābhippahārinī;Na naṁ asūro jināti,Jetvā ca labhate sukhaṁ.",
    "snp3.2:440": "Esa muñjaṁ parihare,Dhiratthu mama jīvitaṁ;Saṅgāme me mataṁ seyyo,Yañce jīve parājito.",
    "snp3.2:441": "Pagāḷhettha na dissanti,Eke samaṇabrāhmaṇā;Tañca maggaṁ na jānanti,Yena gacchanti subbatā.",
    "snp3.2:442": "Samantā dhajiniṁ disvā,Yuttaṁ māraṁ savāhanaṁ;Yuddhāya paccuggacchāmi,Mā maṁ ṭhānā acāvayi.",
    "snp3.2:443": "Yaṁ te taṁ nappasahati,Senaṁ loko sadevako;Taṁ te paññāya bhecchāmi,Āmaṁ pattaṁva asmanā.",
    "snp3.2:444": "Vasīkaritvā saṅkappaṁ,Satiñca sūpatiṭṭhitaṁ;Raṭṭhā raṭṭhaṁ vicarissaṁ,Sāvake vinayaṁ puthū.",
    "snp3.2:445": "Te appamattā pahitattā,Mama sāsanakārakā;Akāmassa te gamissanti,Yattha gantvā na socare\".",
    "snp3.2:446": "\"Satta vassāni bhagavantaṁ,Anubandhiṁ padāpadaṁ;Otāraṁ nādhigacchissaṁ,Sambuddhassa satīmato.",
    "snp3.2:447": "Medavaṇṇaṁva pāsāṇaṁ,Vāyaso anupariyagā;Apettha muduṁ vindema,Api assādanā siyā.",
    "snp3.2:448": "Aladdhā tattha assādaṁ,Vāyasetto apakkami;Kākova selamāsajja,Nibbijjāpema gotamaṁ\".",
    "snp3.2:449": "Tassa sokaparetassa,Vīṇā kacchā abhassatha;Tato so dummano yakkho,Tatthevantaradhāyathāti."
}