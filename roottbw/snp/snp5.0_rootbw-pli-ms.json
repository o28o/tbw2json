{
    "snp5.0:976": "Kosalānaṁ purā rammā,agamā dakkhiṇāpathaṁ;Ākiñcaññaṁ patthayāno,brāhmaṇo mantapāragū.",
    "snp5.0:977": "So assakassa visaye,aḷakassa samāsane;Vasi godhāvarīkūle,uñchena ca phalena ca.",
    "snp5.0:978": "Tasseva upanissāya,gāmo ca vipulo ahu;Tato jātena āyena,mahāyaññamakappayi.",
    "snp5.0:979": "Mahāyaññaṁ yajitvāna,puna pāvisi assamaṁ;Tasmiṁ paṭipaviṭṭhamhi,añño āgañchi brāhmaṇo.",
    "snp5.0:980": "Ugghaṭṭapādo tasito,paṅkadanto rajassiro;So ca naṁ upasaṅkamma,satāni pañca yācati.",
    "snp5.0:981": "Tamenaṁ bāvarī disvā,āsanena nimantayi;Sukhañca kusalaṁ pucchi,idaṁ vacanamabravi.",
    "snp5.0:982": "\"Yaṁ kho mama deyyadhammaṁ,Sabbaṁ visajjitaṁ mayā;Anujānāhi me brahme,Natthi pañcasatāni me\".",
    "snp5.0:983": "\"Sace me yācamānassa,bhavaṁ nānupadassati;Sattame divase tuyhaṁ,muddhā phalatu sattadhā\".",
    "snp5.0:984": "Abhisaṅkharitvā kuhako,bheravaṁ so akittayi;Tassa taṁ vacanaṁ sutvā,bāvarī dukkhito ahu.",
    "snp5.0:985": "Ussussati anāhāro,Sokasallasamappito;Athopi evaṁ cittassa,Jhāne na ramatī mano.",
    "snp5.0:986": "Utrastaṁ dukkhitaṁ disvā,Devatā atthakāminī;Bāvariṁ upasaṅkamma,Idaṁ vacanamabravi.",
    "snp5.0:987": "\"Na so muddhaṁ pajānāti,Kuhako so dhanatthiko;Muddhani muddhapāte vā,Ñāṇaṁ tassa na vijjati\".",
    "snp5.0:988": "\"Bhotī carahi jānāsi,Taṁ me akkhāhi pucchitā;Muddhaṁ muddhādhipātañca,Taṁ suṇoma vaco tava\".",
    "snp5.0:989": "\"Ahampetaṁ na jānāmi,Ñāṇamettha na vijjati;Muddhani muddhādhipāte ca,Jinānaṁ hettha dassanaṁ\".",
    "snp5.0:990": "\"Atha ko carahi jānāti,Asmiṁ pathavimaṇḍale;Muddhaṁ muddhādhipātañca,Taṁ me akkhāhi devate\".",
    "snp5.0:991": "\"Purā kapilavatthumhā,Nikkhanto lokanāyako;Apacco okkākarājassa,Sakyaputto pabhaṅkaro.",
    "snp5.0:992": "So hi brāhmaṇa sambuddho,Sabbadhammāna pāragū;Sabbābhiññābalappatto,Sabbadhammesu cakkhumā;Sabbakammakkhayaṁ patto,Vimutto upadhikkhaye.",
    "snp5.0:993": "Buddho so bhagavā loke,Dhammaṁ deseti cakkhumā;Taṁ tvaṁ gantvāna pucchassu,So te taṁ byākarissati\".",
    "snp5.0:994": "Sambuddhoti vaco sutvā,Udaggo bāvarī ahu;Sokassa tanuko āsi,Pītiñca vipulaṁ labhi.",
    "snp5.0:995": "So bāvarī attamano udaggo,Taṁ devataṁ pucchati vedajāto;\"Katamamhi gāme nigamamhi vā pana,Katamamhi vā janapade lokanātho;Yattha gantvāna passemu,Sambuddhaṁ dvipaduttamaṁ\".",
    "snp5.0:996": "\"Sāvatthiyaṁ kosalamandire jino,Pahūtapañño varabhūrimedhaso;So sakyaputto vidhuro anāsavo,Muddhādhipātassa vidū narāsabho\".",
    "snp5.0:997": "Tato āmantayī sisse,Brāhmaṇe mantapārage;Etha māṇavā akkhissaṁ,Suṇātha vacanaṁ mama.Yasseso dullabho loke,Pātubhāvo abhiṇhaso;",
    "snp5.0:998": "Svājja lokamhi uppanno,Sambuddho iti vissuto;Khippaṁ gantvāna sāvatthiṁ,Passavho dvipaduttamaṁ\".",
    "snp5.0:999": "\"Kathaṁ carahi jānemu,Disvā buddhoti brāhmaṇa;Ajānataṁ no pabrūhi,Yathā jānemu taṁ mayaṁ\".",
    "snp5.0:1000": "\"Āgatāni hi mantesu,Mahāpurisalakkhaṇā;Dvattiṁsāni ca byākkhātā,Samattā anupubbaso.",
    "snp5.0:1001": "Yassete honti gattesu,Mahāpurisalakkhaṇā;Dveyeva tassa gatiyo,Tatiyā hi na vijjati.",
    "snp5.0:1002": "Sace agāraṁ āvasati,Vijeyya pathaviṁ imaṁ;Adaṇḍena asatthena,Dhammena manusāsati.",
    "snp5.0:1003": "Sace ca so pabbajati,Agārā anagāriyaṁ;Vivaṭṭacchado sambuddho,Arahā bhavati anuttaro.",
    "snp5.0:1004": "Jātiṁ gottañca lakkhaṇaṁ,Mante sisse punāpare;Muddhaṁ muddhādhipātañca,Manasāyeva pucchatha.",
    "snp5.0:1005": "Anāvaraṇadassāvī,Yadi buddho bhavissati;Manasā pucchite pañhe,Vācāya vissajessati\".",
    "snp5.0:1006": "Bāvarissa vaco sutvā,Sissā soḷasa brāhmaṇā;Ajito tissametteyyo,Puṇṇako atha mettagū.",
    "snp5.0:1007": "Dhotako upasīvo ca,Nando ca atha hemako;Todeyya-kappā dubhayo,Jatukaṇṇī ca paṇḍito.",
    "snp5.0:1008": "Bhadrāvudho udayo ca,Posālo cāpi brāhmaṇo;Mogharājā ca medhāvī,Piṅgiyo ca mahāisi.",
    "snp5.0:1009": "Paccekagaṇino sabbe,Sabbalokassa vissutā;Jhāyī jhānaratā dhīrā,Pubbavāsanavāsitā.",
    "snp5.0:1010": "Bāvariṁ abhivādetvā,Katvā ca naṁ padakkhiṇaṁ;Jaṭājinadharā sabbe,Pakkāmuṁ uttarāmukhā.",
    "snp5.0:1011": "Aḷakassa patiṭṭhānaṁ,Purimāhissatiṁ tadā;Ujjeniñcāpi gonaddhaṁ,Vedisaṁ vanasavhayaṁ.",
    "snp5.0:1012": "Kosambiñcāpi sāketaṁ,Sāvatthiñca puruttamaṁ;Setabyaṁ kapilavatthuṁ,Kusinārañca mandiraṁ.",
    "snp5.0:1013": "Pāvañca bhoganagaraṁ,Vesāliṁ māgadhaṁ puraṁ;Pāsāṇakaṁ cetiyañca,Ramaṇīyaṁ manoramaṁ.",
    "snp5.0:1014": "Tasitovudakaṁ sītaṁ,Mahālābhaṁva vāṇijo;Chāyaṁ ghammābhitattova,Turitā pabbatamāruhuṁ.",
    "snp5.0:1015": "Bhagavā tamhi samaye,Bhikkhusaṅghapurakkhato;Bhikkhūnaṁ dhammaṁ deseti,Sīhova nadatī vane.",
    "snp5.0:1016": "Ajito addasa buddhaṁ,Sataraṁsiṁva bhāṇumaṁ;Candaṁ yathā pannarase,Pāripūriṁ upāgataṁ.",
    "snp5.0:1017": "Athassa gatte disvāna,Paripūrañca byañjanaṁ;Ekamantaṁ ṭhito haṭṭho,Manopañhe apucchatha.",
    "snp5.0:1018": "\"Ādissa jammanaṁ brūhi,Gottaṁ brūhi salakkhaṇaṁ;Mantesu pāramiṁ brūhi,Kati vāceti brāhmaṇo\".",
    "snp5.0:1019": "\"Vīsaṁ vassasataṁ āyu,So ca gottena bāvarī;Tīṇissa lakkhaṇā gatte,Tiṇṇaṁ vedāna pāragū.",
    "snp5.0:1020": "Lakkhaṇe itihāse ca,Sanighaṇḍusakeṭubhe;Pañcasatāni vāceti,Sadhamme pāramiṁ gato\".",
    "snp5.0:1021": "\"Lakkhaṇānaṁ pavicayaṁ,Bāvarissa naruttama;Kaṅkhacchida pakāsehi,Mā no kaṅkhāyitaṁ ahu\".",
    "snp5.0:1022": "\"Mukhaṁ jivhāya chādeti,Uṇṇassa bhamukantare;Kosohitaṁ vatthaguyhaṁ,Evaṁ jānāhi māṇava\".",
    "snp5.0:1023": "Pucchañhi kiñci asuṇanto,Sutvā pañhe viyākate;Vicinteti jano sabbo,Vedajāto katañjalī.",
    "snp5.0:1024": "\"Ko nu devo vā brahmā vā,Indo vāpi sujampati;Manasā pucchite pañhe,Kametaṁ paṭibhāsati\".",
    "snp5.0:1025": "\"Muddhaṁ muddhādhipātañca,Bāvarī paripucchati;Taṁ byākarohi bhagavā,Kaṅkhaṁ vinaya no ise\".",
    "snp5.0:1026": "\"Avijjā muddhāti jānāhi,Vijjā muddhādhipātinī;Saddhāsatisamādhīhi,Chandaviriyena saṁyutā\".",
    "snp5.0:1027": "Tato vedena mahatā,Santhambhitvāna māṇavo;Ekaṁsaṁ ajinaṁ katvā,Pādesu sirasā pati.",
    "snp5.0:1028": "\"Bāvarī brāhmaṇo bhoto,Saha sissehi mārisa;Udaggacitto sumano,Pāde vandati cakkhuma\".",
    "snp5.0:1029": "\"Sukhito bāvarī hotu,Saha sissehi brāhmaṇo;Tvañcāpi sukhito hohi,Ciraṁ jīvāhi māṇava.",
    "snp5.0:1030": "Bāvarissa ca tuyhaṁ vā,Sabbesaṁ sabbasaṁsayaṁ;Katāvakāsā pucchavho,Yaṁ kiñci manasicchatha\".",
    "snp5.0:1031": "Sambuddhena katokāso,Nisīditvāna pañjalī;Ajito paṭhamaṁ pañhaṁ,Tattha pucchi tathāgataṁ."
}