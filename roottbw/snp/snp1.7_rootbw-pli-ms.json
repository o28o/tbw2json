{
    "snp1.7:116": "116\"Kodhano upanāhī ca, pāpamakkhī ca yo naro;\nVipannadiṭṭhi māyāvī,\ntaṁ jaññā vasalo iti.",
    "snp1.7:117": "117\nEkajaṁ vā dvijaṁ vāpi, yodha pāṇaṁ vihiṁsati;\nYassa pāṇe dayā natthi,\ntaṁ jaññā vasalo iti.",
    "snp1.7:118": "118\nYo hanti parirundhati, gāmāni nigamāni ca;\nNiggāhako samaññāto,\ntaṁ jaññā vasalo iti.",
    "snp1.7:119": "119\nGāme vā yadi vā raññe, yaṁ paresaṁ mamāyitaṁ;\nTheyyā adinnamādeti,\ntaṁ jaññā vasalo iti.",
    "snp1.7:120": "120\nYo have iṇamādāya, cujjamāno palāyati;\nNa hi te iṇamatthīti,\ntaṁ jaññā vasalo iti.",
    "snp1.7:121": "121\nYo ve kiñcikkhakamyatā, panthasmiṁ vajantaṁ janaṁ;\nHantvā kiñcikkhamādeti,\ntaṁ jaññā vasalo iti.",
    "snp1.7:122": "122\nAttahetu parahetu, dhanahetu ca yo naro;\nSakkhipuṭṭho musā brūti,\ntaṁ jaññā vasalo iti.",
    "snp1.7:123": "123\nYo ñātīnaṁ sakhīnaṁ vā, dāresu paṭidissati;\nSāhasā sampiyena vā,\ntaṁ jaññā vasalo iti.",
    "snp1.7:124": "124\nYo mātaraṁ pitaraṁ vā, jiṇṇakaṁ gatayobbanaṁ;\nPahu santo na bharati,\ntaṁ jaññā vasalo iti.",
    "snp1.7:125": "125\nYo mātaraṁ pitaraṁ vā, Bhātaraṁ bhaginiṁ sasuṁ;\nHanti roseti vācāya,\nTaṁ jaññā vasalo iti.",
    "snp1.7:126": "126\nYo atthaṁ pucchito santo, Anatthamanusāsati;\nPaṭicchannena manteti,\nTaṁ jaññā vasalo iti.",
    "snp1.7:127": "127\nYo katvā pāpakaṁ kammaṁ, Mā maṁ jaññāti icchati;\nYo paṭicchannakammanto,\nTaṁ jaññā vasalo iti.",
    "snp1.7:128": "128\nYo ve parakulaṁ gantvā, Bhutvāna sucibhojanaṁ;\nĀgataṁ nappaṭipūjeti,\nTaṁ jaññā vasalo iti.",
    "snp1.7:129": "129\nYo brāhmaṇaṁ samaṇaṁ vā, Aññaṁ vāpi vanibbakaṁ;\nMusāvādena vañceti,\nTaṁ jaññā vasalo iti.",
    "snp1.7:130": "130\nYo brāhmaṇaṁ samaṇaṁ vā, Bhattakāle upaṭṭhite;\nRoseti vācā na ca deti,\nTaṁ jaññā vasalo iti.",
    "snp1.7:131": "131\nAsataṁ yodha pabrūti, Mohena paliguṇṭhito;\nKiñcikkhaṁ nijigīsāno,\nTaṁ jaññā vasalo iti.",
    "snp1.7:132": "132\nYo cattānaṁ samukkaṁse, Pare ca mavajānāti;\nNihīno sena mānena,\nTaṁ jaññā vasalo iti.",
    "snp1.7:133": "133\nRosako kadariyo ca, Pāpiccho maccharī saṭho;\nAhiriko anottappī,\nTaṁ jaññā vasalo iti.",
    "snp1.7:134": "134\nYo buddhaṁ paribhāsati, Atha vā tassa sāvakaṁ;\nParibbājaṁ gahaṭṭhaṁ vā,\nTaṁ jaññā vasalo iti.",
    "snp1.7:135": "135\nYo ve anarahaṁ santo, Arahaṁ paṭijānāti;\nCoro sabrahmake loke,\nEso kho vasalādhamo;\nEte kho vasalā vuttā,\nMayā yete pakāsitā.",
    "snp1.7:136": "136\nNa jaccā vasalo hoti, Na jaccā hoti brāhmaṇo;\nKammunā vasalo hoti,\nKammunā hoti brāhmaṇo.",
    "snp1.7:137": "137\nTadamināpi jānātha, Yathāmedaṁ nidassanaṁ;\nCaṇḍālaputto sopāko,\nMātaṅgo iti vissuto.",
    "snp1.7:138": "138\nSo yasaṁ paramaṁ patto, Mātaṅgo yaṁ sudullabhaṁ;\nĀgacchuṁ tassupaṭṭhānaṁ,\nKhattiyā brāhmaṇā bahū.",
    "snp1.7:139": "139\nDevayānaṁ abhiruyha, Virajaṁ so mahāpathaṁ;\nKāmarāgaṁ virājetvā,\nBrahmalokūpago ahu;\nNa naṁ jāti nivāresi,\nBrahmalokūpapattiyā.",
    "snp1.7:140": "140\nAjjhāyakakule jātā, Brāhmaṇā mantabandhavā;\nTe ca pāpesu kammesu,\nAbhiṇhamupadissare.",
    "snp1.7:141": "141\nDiṭṭheva dhamme gārayhā, Samparāye ca duggati;\nNa ne jāti nivāreti,\nDuggatyā garahāya vā.",
    "snp1.7:142": "142\nNa jaccā vasalo hoti, Na jaccā hoti brāhmaṇo;\nKammunā vasalo hoti,\nKammunā hoti brāhmaṇo\"ti."
}