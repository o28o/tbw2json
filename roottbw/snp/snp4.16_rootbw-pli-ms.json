{
    "snp4.16:955": "\"Na me diṭṭho ito pubbe,Na suto uda kassaci;Evaṁ vagguvado satthā,Tusitā gaṇimāgato.",
    "snp4.16:956": "Sadevakassa lokassa,yathā dissati cakkhumā;Sabbaṁ tamaṁ vinodetvā,ekova ratimajjhagā.",
    "snp4.16:957": "Taṁ buddhaṁ asitaṁ tādiṁ,akuhaṁ gaṇimāgataṁ;Bahūnamidha baddhānaṁ,atthi pañhena āgamaṁ.",
    "snp4.16:958": "Bhikkhuno vijigucchato,bhajato rittamāsanaṁ;Rukkhamūlaṁ susānaṁ vā,pabbatānaṁ guhāsu vā.",
    "snp4.16:959": "Uccāvacesu sayanesu,kīvanto tattha bheravā;Yehi bhikkhu na vedheyya,nigghose sayanāsane.",
    "snp4.16:960": "Katī parissayā loke,gacchato agataṁ disaṁ;Ye bhikkhu abhisambhave,pantamhi sayanāsane.",
    "snp4.16:961": "Kyāssa byappathayo assu,kyāssassu idha gocarā;Kāni sīlabbatānāssu,pahitattassa bhikkhuno.",
    "snp4.16:962": "Kaṁ so sikkhaṁ samādāya,ekodi nipako sato;Kammāro rajatasseva,niddhame malamattano\".",
    "snp4.16:963": "\"Vijigucchamānassa yadidaṁ phāsu,Rittāsanaṁ sayanaṁ sevato ce;Sambodhikāmassa yathānudhammaṁ,Taṁ te pavakkhāmi yathā pajānaṁ.",
    "snp4.16:964": "Pañcannaṁ dhīro bhayānaṁ na bhāye,Bhikkhu sato sapariyantacārī;Ḍaṁsādhipātānaṁ sarīsapānaṁ,Manussaphassānaṁ catuppadānaṁ.",
    "snp4.16:965": "Paradhammikānampi na santaseyya,Disvāpi tesaṁ bahubheravāni;Athāparāni abhisambhaveyya,Parissayāni kusalānuesī.",
    "snp4.16:966": "Ātaṅkaphassena khudāya phuṭṭho,Sītaṁ athuṇhaṁ adhivāsayeyya;So tehi phuṭṭho bahudhā anoko,Viriyaṁ parakkammadaḷhaṁ kareyya.",
    "snp4.16:967": "Theyyaṁ na kāre na musā bhaṇeyya,Mettāya phasse tasathāvarāni;Yadāvilattaṁ manaso vijaññā,Kaṇhassa pakkhoti vinodayeyya.",
    "snp4.16:968": "Kodhātimānassa vasaṁ na gacche,Mūlampi tesaṁ palikhañña tiṭṭhe;Athappiyaṁ vā pana appiyaṁ vā,Addhā bhavanto abhisambhaveyya.",
    "snp4.16:969": "Paññaṁ purakkhatvā kalyāṇapīti,Vikkhambhaye tāni parissayāni;Aratiṁ sahetha sayanamhi pante,Caturo sahetha paridevadhamme.",
    "snp4.16:970": "Kiṁsū asissāmi kuva vā asissaṁ,Dukkhaṁ vata settha kvajja sessaṁ;Ete vitakke paridevaneyye,Vinayetha sekho aniketacārī.",
    "snp4.16:971": "Annañca laddhā vasanañca kāle,Mattaṁ so jaññā idha tosanatthaṁ;So tesu gutto yatacāri gāme,Rusitopi vācaṁ pharusaṁ na vajjā.",
    "snp4.16:972": "Okkhittacakkhu na ca pādalolo,Jhānānuyutto bahujāgarassa;Upekkhamārabbha samāhitatto,Takkāsayaṁ kukkucciyūpachinde.",
    "snp4.16:973": "Cudito vacībhi satimābhinande,Sabrahmacārīsu khilaṁ pabhinde;Vācaṁ pamuñce kusalaṁ nātivelaṁ,Janavādadhammāya na cetayeyya.",
    "snp4.16:974": "Athāparaṁ pañca rajāni loke,Yesaṁ satīmā vinayāya sikkhe;Rūpesu saddesu atho rasesu,Gandhesu phassesu sahetha rāgaṁ.",
    "snp4.16:975": "Etesu dhammesu vineyya chandaṁ,Bhikkhu satimā suvimuttacitto;Kālena so sammā dhammaṁ parivīmaṁsamāno,Ekodibhūto vihane tamaṁ so\"ti."
}