{
    "snp3.7:548": "\"Paripuṇṇakāyo suruci,Sujāto cārudassano;Suvaṇṇavaṇṇosi bhagavā,Susukkadāṭhosi vīriyavā.",
    "snp3.7:549": "Narassa hi sujātassa,ye bhavanti viyañjanā;Sabbe te tava kāyasmiṁ,mahāpurisalakkhaṇā.",
    "snp3.7:550": "Pasannanetto sumukho,brahā uju patāpavā;Majjhe samaṇasaṅghassa,ādiccova virocasi.",
    "snp3.7:551": "Kalyāṇadassano bhikkhu,kañcanasannibhattaco;Kiṁ te samaṇabhāvena,evaṁ uttamavaṇṇino.",
    "snp3.7:552": "Rājā arahasi bhavituṁ,cakkavattī rathesabho;Cāturanto vijitāvī,jambusaṇḍassa issaro.",
    "snp3.7:553": "Khattiyā bhogirājāno,anuyantā bhavantu te;Rājābhirājā manujindo,rajjaṁ kārehi gotama\".",
    "snp3.7:554": "\"Rājāhamasmi selāti,Dhammarājā anuttaro;Dhammena cakkaṁ vattemi,Cakkaṁ appaṭivattiyaṁ\".",
    "snp3.7:555": "\"Sambuddho paṭijānāsi,Dhammarājā anuttaro;‘Dhammena cakkaṁ vattemi’,Iti bhāsasi gotama.",
    "snp3.7:556": "Ko nu senāpati bhoto,Sāvako satthuranvayo;Ko te tamanuvatteti,Dhammacakkaṁ pavattitaṁ\".",
    "snp3.7:557": "\"Mayā pavattitaṁ cakkaṁ,Dhammacakkaṁ anuttaraṁ;Sāriputto anuvatteti,Anujāto tathāgataṁ.",
    "snp3.7:558": "Abhiññeyyaṁ abhiññātaṁ,Bhāvetabbañca bhāvitaṁ;Pahātabbaṁ pahīnaṁ me,Tasmā buddhosmi brāhmaṇa.",
    "snp3.7:559": "Vinayassu mayi kaṅkhaṁ,Adhimuccassu brāhmaṇa;Dullabhaṁ dassanaṁ hoti,Sambuddhānaṁ abhiṇhaso.",
    "snp3.7:560": "Yesaṁ ve dullabho loke,Pātubhāvo abhiṇhaso;Sohaṁ brāhmaṇa sambuddho,Sallakatto anuttaro.",
    "snp3.7:561": "Brahmabhūto atitulo,Mārasenappamaddano;Sabbāmitte vasīkatvā,Modāmi akutobhayo\".",
    "snp3.7:562": "\"Imaṁ bhavanto nisāmetha,Yathā bhāsati cakkhumā;Sallakatto mahāvīro,Sīhova nadatī vane.",
    "snp3.7:563": "Brahmabhūtaṁ atitulaṁ,Mārasenappamaddanaṁ;Ko disvā nappasīdeyya,Api kaṇhābhijātiko.",
    "snp3.7:564": "Yo maṁ icchati anvetu,Yo vā nicchati gacchatu;Idhāhaṁ pabbajissāmi,Varapaññassa santike\".",
    "snp3.7:565": "\"Evañce ruccati bhoto,Sammāsambuddhasāsane;Mayampi pabbajissāma,Varapaññassa santike\".",
    "snp3.7:566": "Brāhmaṇā tisatā ime,Yācanti pañjalīkatā;\"Brahmacariyaṁ carissāma,Bhagavā tava santike\".",
    "snp3.7:567": "\"Svākkhātaṁ brahmacariyaṁ,Sandiṭṭhikamakālikaṁ;Yattha amoghā pabbajjā,Appamattassa sikkhato\"ti.",
    "snp3.7:568": "\"Aggihuttamukhā yaññā,Sāvittī chandaso mukhaṁ;Rājā mukhaṁ manussānaṁ,Nadīnaṁ sāgaro mukhaṁ.",
    "snp3.7:569": "Nakkhattānaṁ mukhaṁ cando,Ādicco tapataṁ mukhaṁ;Puññaṁ ākaṅkhamānānaṁ,Saṅgho ve yajataṁ mukhan\"ti.",
    "snp3.7:570": "\"Yaṁ taṁ saraṇamāgamha,Ito aṭṭhami cakkhuma;Sattarattena bhagavā,Dantamha tava sāsane.",
    "snp3.7:571": "Tuvaṁ buddho tuvaṁ satthā,Tuvaṁ mārābhibhū muni;Tuvaṁ anusaye chetvā,Tiṇṇo tāresimaṁ pajaṁ.",
    "snp3.7:572": "Upadhī te samatikkantā,Āsavā te padālitā;Sīhosi anupādāno,Pahīnabhayabheravo.",
    "snp3.7:573": "Bhikkhavo tisatā ime,Tiṭṭhanti pañjalīkatā;Pāde vīra pasārehi,Nāgā vandantu satthuno\"ti."
}