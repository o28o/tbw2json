{
    "snp3.1:405": "\"Pabbajjaṁ kittayissāmi,yathā pabbaji cakkhumā;Yathā vīmaṁsamāno so,pabbajjaṁ samarocayi.",
    "snp3.1:406": "Sambādhoyaṁ gharāvāso,rajassāyatanaṁ iti;Abbhokāsova pabbajjā,iti disvāna pabbaji.",
    "snp3.1:407": "Pabbajitvāna kāyena,pāpakammaṁ vivajjayi;Vacīduccaritaṁ hitvā,ājīvaṁ parisodhayi.",
    "snp3.1:408": "Agamā rājagahaṁ buddho,magadhānaṁ giribbajaṁ;Piṇḍāya abhihāresi,ākiṇṇavaralakkhaṇo\".",
    "snp3.1:409": "Tamaddasā bimbisāro,pāsādasmiṁ patiṭṭhito;Disvā lakkhaṇasampannaṁ,imamatthaṁ abhāsatha.",
    "snp3.1:410": "\"Imaṁ bhonto nisāmetha,abhirūpo brahā suci;Caraṇena ca sampanno,yugamattañca pekkhati.",
    "snp3.1:411": "Okkhittacakkhu satimā,nāyaṁ nīcakulāmiva;Rājadūtābhidhāvantu,kuhiṁ bhikkhu gamissati\".",
    "snp3.1:412": "Te pesitā rājadūtā,piṭṭhito anubandhisuṁ;Kuhiṁ gamissati bhikkhu,kattha vāso bhavissati.",
    "snp3.1:413": "Sapadānaṁ caramāno,guttadvāro susaṁvuto;Khippaṁ pattaṁ apūresi,sampajāno paṭissato.",
    "snp3.1:414": "Piṇḍacāraṁ caritvāna,Nikkhamma nagarā muni;Paṇḍavaṁ abhihāresi,Ettha vāso bhavissati.",
    "snp3.1:415": "Disvāna vāsūpagataṁ,Tayo dūtā upāvisuṁ;Tesu ekova āgantvā,Rājino paṭivedayi.",
    "snp3.1:416": "\"Esa bhikkhu mahārāja,Paṇḍavassa puratthato;Nisinno byagghusabhova,Sīhova girigabbhare\".",
    "snp3.1:417": "Sutvāna dūtavacanaṁ,Bhaddayānena khattiyo;Taramānarūpo niyyāsi,Yena paṇḍavapabbato.",
    "snp3.1:418": "Sa yānabhūmiṁ yāyitvā,Yānā oruyha khattiyo;Pattiko upasaṅkamma,Āsajja naṁ upāvisi.",
    "snp3.1:419": "Nisajja rājā sammodi,Kathaṁ sāraṇīyaṁ tato;Kathaṁ so vītisāretvā,Imamatthaṁ abhāsatha.",
    "snp3.1:420": "\"Yuvā ca daharo cāsi,Paṭhamuppattiko susu;Vaṇṇārohena sampanno,Jātimā viya khattiyo.",
    "snp3.1:421": "Sobhayanto anīkaggaṁ,Nāgasaṅghapurakkhato;Dadāmi bhoge bhuñjassu,Jātiṁ akkhāhi pucchito\".",
    "snp3.1:422": "\"Ujuṁ janapado rāja,Himavantassa passato;Dhanaviriyena sampanno,Kosalesu niketino.",
    "snp3.1:423": "Ādiccā nāma gottena,Sākiyā nāma jātiyā;Tamhā kulā pabbajitomhi,Na kāme abhipatthayaṁ.",
    "snp3.1:424": "Kāmesvādīnavaṁ disvā,Nekkhammaṁ daṭṭhu khemato;Padhānāya gamissāmi,Ettha me rañjatī mano\"ti."
}