{
    "snp3.5:487": "\"Pucchāmahaṁ gotamaṁ vadaññuṁ,Kāsāyavāsiṁ agahaṁ carantaṁ;Yo yācayogo dānapati gahaṭṭho,Puññatthiko yajati puññapekkho;Dadaṁ paresaṁ idha annapānaṁ,Kathaṁ hutaṁ yajamānassa sujjhe\".",
    "snp3.5:488": "\"Yo yācayogo dānapati gahaṭṭho,Puññatthiko yajati puññapekkho;Dadaṁ paresaṁ idha annapānaṁ,Ārādhaye dakkhiṇeyyebhi tādi\".",
    "snp3.5:489": "\"Yo yācayogo dānapati gahaṭṭho,Puññatthiko yajati puññapekkho;Dadaṁ paresaṁ idha annapānaṁ,Akkhāhi me bhagavā dakkhiṇeyye\".",
    "snp3.5:490": "\"Ye ve asattā vicaranti loke,Akiñcanā kevalino yatattā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:491": "Ye sabbasaṁyojanabandhanacchidā,Dantā vimuttā anīghā nirāsā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:492": "Ye sabbasaṁyojanavippamuttā,Dantā vimuttā anīghā nirāsā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:493": "Rāgañca dosañca pahāya mohaṁ,Khīṇāsavā vūsitabrahmacariyā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:494": "Yesu na māyā vasati na māno,Khīṇāsavā vūsitabrahmacariyā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:495": "Ye ve na taṇhāsu upātipannā,Vitareyya oghaṁ amamā caranti;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:496": "Yesaṁ taṇhā natthi kuhiñci loke,Bhavābhavāya idha vā huraṁ vā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:497": "Ye kāme hitvā agahā caranti,Susaññatattā tasaraṁva ujjuṁ;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:498": "Ye vītarāgā susamāhitindriyā,Candova rāhuggahaṇā pamuttā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:499": "Samitāvino vītarāgā akopā,Yesaṁ gatī natthidha vippahāya;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:500": "Jahitvā jātimaraṇaṁ asesaṁ,Kathaṅkathiṁ sabbamupātivattā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:501": "Ye attadīpā vicaranti loke,Akiñcanā sabbadhi vippamuttā;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:502": "Ye hettha jānanti yathā tathā idaṁ,Ayamantimā natthi punabbhavoti;Kālena tesu habyaṁ pavecche,Yo brāhmaṇo puññapekkho yajetha.",
    "snp3.5:503": "Yo vedagū jhānarato satīmā,Sambodhipatto saraṇaṁ bahūnaṁ;Kālena tamhi habyaṁ pavecche,Yo brāhmaṇo puññapekkho yajetha\".",
    "snp3.5:504": "\"Addhā amoghā mama pucchanā ahu,Akkhāsi me bhagavā dakkhiṇeyye;Tvañhettha jānāsi yathā tathā idaṁ,Tathā hi te vidito esa dhammo.",
    "snp3.5:505": "Yo yācayogo dānapati gahaṭṭho,Puññatthiko yajati puññapekkho;Dadaṁ paresaṁ idha annapānaṁ,Akkhāhi me bhagavā yaññasampadaṁ\".",
    "snp3.5:506": "\"Yajassu yajamāno māghāti bhagavā,Sabbattha ca vippasādehi cittaṁ;Ārammaṇaṁ yajamānassa yañño,Ettha patiṭṭhāya jahāti dosaṁ.",
    "snp3.5:507": "So vītarāgo pavineyya dosaṁ,Mettaṁ cittaṁ bhāvayamappamāṇaṁ;Rattindivaṁ satatamappamatto,Sabbā disā pharati appamaññaṁ\".",
    "snp3.5:508": "\"Ko sujjhati muccati bajjhatī ca,Kenattanā gacchati brahmalokaṁ;Ajānato me muni brūhi puṭṭho,Bhagavā hi me sakkhi brahmajjadiṭṭho;Tuvañhi no brahmasamosi saccaṁ,Kathaṁ upapajjati brahmalokaṁ jutima\".",
    "snp3.5:509": "\"Yo yajati tividhaṁ yaññasampadaṁ,Ārādhaye dakkhiṇeyyebhi tādi;Evaṁ yajitvā sammā yācayogo,Upapajjati brahmalokanti brūmī\"ti."
}