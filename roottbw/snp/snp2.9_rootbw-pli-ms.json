{
    "snp2.9:324": "\"Kiṁsīlo kiṁsamācāro,kāni kammāni brūhayaṁ;Naro sammā niviṭṭhassa,uttamatthañca pāpuṇe\".",
    "snp2.9:325": "\"Vuḍḍhāpacāyī anusūyako siyā,Kālaññū cassa garūnaṁ dassanāya;Dhammiṁ kathaṁ erayitaṁ khaṇaññū,Suṇeyya sakkacca subhāsitāni.",
    "snp2.9:326": "Kālena gacche garūnaṁ sakāsaṁ,Thambhaṁ niraṅkatvā nivātavutti;Atthaṁ dhammaṁ saṁyamaṁ brahmacariyaṁ,Anussare ceva samācare ca.",
    "snp2.9:327": "Dhammārāmo dhammarato,Dhamme ṭhito dhammavinicchayaññū;Nevācare dhammasandosavādaṁ,Tacchehi nīyetha subhāsitehi.",
    "snp2.9:328": "Hassaṁ jappaṁ paridevaṁ padosaṁ,Māyākataṁ kuhanaṁ giddhi mānaṁ;Sārambhaṁ kakkasaṁ kasāvañca mucchaṁ,Hitvā care vītamado ṭhitatto.",
    "snp2.9:329": "Viññātasārāni subhāsitāni,Sutañca viññātasamādhisāraṁ;Na tassa paññā ca sutañca vaḍḍhati,Yo sāhaso hoti naro pamatto.",
    "snp2.9:330": "Dhamme ca ye ariyapavedite ratā,Anuttarā te vacasā manasā kammunā ca;Te santisoraccasamādhisaṇṭhitā,Sutassa paññāya ca sāramajjhagū\"ti."
}