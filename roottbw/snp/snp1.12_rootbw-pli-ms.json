{
    "snp1.12:207": "207Santhavāto bhayaṁ jātaṁ, niketā jāyate rajo;\nAniketamasanthavaṁ,\netaṁ ve munidassanaṁ.",
    "snp1.12:208": "208\nYo jātamucchijja na ropayeyya, Jāyantamassa nānuppavecche;\nTamāhu ekaṁ muninaṁ carantaṁ,\nAddakkhi so santipadaṁ mahesi.",
    "snp1.12:209": "209\nSaṅkhāya vatthūni pamāya bījaṁ, Sinehamassa nānuppavecche;\nSa ve munī jātikhayantadassī,\nTakkaṁ pahāya na upeti saṅkhaṁ.",
    "snp1.12:210": "210\nAññāya sabbāni nivesanāni, Anikāmayaṁ aññatarampi tesaṁ;\nSa ve munī vītagedho agiddho,\nNāyūhatī pāragato hi hoti.",
    "snp1.12:211": "211\nSabbābhibhuṁ sabbaviduṁ sumedhaṁ, Sabbesu dhammesu anūpalittaṁ;\nSabbañjahaṁ taṇhakkhaye vimuttaṁ,\nTaṁ vāpi dhīrā muni vedayanti.",
    "snp1.12:212": "212\nPaññābalaṁ sīlavatūpapannaṁ, Samāhitaṁ jhānarataṁ satīmaṁ;\nSaṅgā pamuttaṁ akhilaṁ anāsavaṁ,\nTaṁ vāpi dhīrā muni vedayanti.",
    "snp1.12:213": "213\nEkaṁ carantaṁ munimappamattaṁ, Nindāpasaṁsāsu avedhamānaṁ;\nSīhaṁva saddesu asantasantaṁ,\nVātaṁva jālamhi asajjamānaṁ;\nPadmaṁva toyena alippamānaṁ,\nNetāramaññesamanaññaneyyaṁ;\nTaṁ vāpi dhīrā muni vedayanti.",
    "snp1.12:214": "214\nYo ogahaṇe thambhorivābhijāyati, Yasmiṁ pare vācāpariyantaṁ vadanti;\nTaṁ vītarāgaṁ susamāhitindriyaṁ,\nTaṁ vāpi dhīrā muni vedayanti.",
    "snp1.12:215": "215\nYo ve ṭhitatto tasaraṁva ujju, Jigucchati kammehi pāpakehi;\nVīmaṁsamāno visamaṁ samañca,\nTaṁ vāpi dhīrā muni vedayanti.",
    "snp1.12:216": "216\nYo saññatatto na karoti pāpaṁ, Daharo majjhimo ca muni yatatto;\nArosaneyyo na so roseti kañci,\nTaṁ vāpi dhīrā muni vedayanti.",
    "snp1.12:217": "217\nYadaggato majjhato sesato vā, Piṇḍaṁ labhetha paradattūpajīvī;\nNālaṁ thutuṁ nopi nipaccavādī,\nTaṁ vāpi dhīrā muni vedayanti.",
    "snp1.12:218": "218\nMuniṁ carantaṁ virataṁ methunasmā, Yo yobbane nopanibajjhate kvaci;\nMadappamādā virataṁ vippamuttaṁ,\nTaṁ vāpi dhīrā muni vedayanti.",
    "snp1.12:219": "219\nAññāya lokaṁ paramatthadassiṁ, Oghaṁ samuddaṁ atitariya tādiṁ;\nTaṁ chinnaganthaṁ asitaṁ anāsavaṁ,\nTaṁ vāpi dhīrā muni vedayanti.",
    "snp1.12:220": "220\nAsamā ubho dūravihāravuttino, Gihī dāraposī amamo ca subbato;\nParapāṇarodhāya gihī asaññato,\nNiccaṁ munī rakkhati pāṇine yato.",
    "snp1.12:221": "221\nSikhī yathā nīlagīvo vihaṅgamo, Haṁsassa nopeti javaṁ kudācanaṁ;\nEvaṁ gihī nānukaroti bhikkhuno,\nMunino vivittassa vanamhi jhāyatoti."
}