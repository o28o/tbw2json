{
    "snp2.13:359": "359\"Pucchāmi muniṁ pahūtapaññaṁ, Tiṇṇaṁ pāraṅgataṁ parinibbutaṁ ṭhitattaṁ;\nNikkhamma gharā panujja kāme,\nKathaṁ bhikkhu sammā so loke paribbajeyya\".",
    "snp2.13:360": "360 \"Yassa maṅgalā samūhatā,\n Uppātā supinā ca lakkhaṇā ca;\nSo maṅgaladosavippahīno,\nSammā so loke paribbajeyya.",
    "snp2.13:361": "361\nRāgaṁ vinayetha mānusesu, Dibbesu kāmesu cāpi bhikkhu;\nAtikkamma bhavaṁ samecca dhammaṁ,\nSammā so loke paribbajeyya.",
    "snp2.13:362": "362\nVipiṭṭhikatvāna pesuṇāni, Kodhaṁ kadarīyaṁ jaheyya bhikkhu;\nAnurodhavirodhavippahīno,\nSammā so loke paribbajeyya.",
    "snp2.13:363": "363\nHitvāna piyañca appiyañca, Anupādāya anissito kuhiñci;\nSaṁyojaniyehi vippamutto,\nSammā so loke paribbajeyya.",
    "snp2.13:364": "364\nNa so upadhīsu sārameti, Ādānesu vineyya chandarāgaṁ;\nSo anissito anaññaneyyo,\nSammā so loke paribbajeyya.",
    "snp2.13:365": "365\nVacasā manasā ca kammunā ca, Aviruddho sammā viditvā dhammaṁ;\nNibbānapadābhipatthayāno,\nSammā so loke paribbajeyya.",
    "snp2.13:366": "366\nYo vandati manti nunnameyya, Akkuṭṭhopi na sandhiyetha bhikkhu;\nLaddhā parabhojanaṁ na majje,\nSammā so loke paribbajeyya.",
    "snp2.13:367": "367\nLobhañca bhavañca vippahāya, Virato chedanabandhanā ca bhikkhu;\nSo tiṇṇakathaṅkatho visallo,\nSammā so loke paribbajeyya.",
    "snp2.13:368": "368\nSāruppaṁ attano viditvā, No ca bhikkhu hiṁseyya kañci loke;\nYathātathiyaṁ viditvā dhammaṁ,\nSammā so loke paribbajeyya.",
    "snp2.13:369": "369\nYassānusayā na santi keci, Mūlā ca akusalā samūhatāse;\nSo nirāso anāsisāno,\nSammā so loke paribbajeyya.",
    "snp2.13:370": "370\nĀsavakhīṇo pahīnamāno, Sabbaṁ rāgapathaṁ upātivatto;\nDanto parinibbuto ṭhitatto,\nSammā so loke paribbajeyya.",
    "snp2.13:371": "371\nSaddho sutavā niyāmadassī, Vaggagatesu na vaggasāri dhīro;\nLobhaṁ dosaṁ vineyya paṭighaṁ,\nSammā so loke paribbajeyya.",
    "snp2.13:372": "372\nSaṁsuddhajino vivaṭṭacchado, Dhammesu vasī pāragū anejo;\nSaṅkhāranirodhañāṇakusalo,\nSammā so loke paribbajeyya.",
    "snp2.13:373": "373\nAtītesu anāgatesu cāpi, Kappātīto aticcasuddhipañño;\nSabbāyatanehi vippamutto,\nSammā so loke paribbajeyya.",
    "snp2.13:374": "374\nAññāya padaṁ samecca dhammaṁ, Vivaṭaṁ disvāna pahānamāsavānaṁ;\nSabbupadhīnaṁ parikkhayāno,\nSammā so loke paribbajeyya\".",
    "snp2.13:375": "375\n\"Addhā hi bhagavā tatheva etaṁ, Yo so evaṁvihārī danto bhikkhu;\nSabbasaṁyojanayogavītivatto,\nSammā so loke paribbajeyyā\"ti."
}