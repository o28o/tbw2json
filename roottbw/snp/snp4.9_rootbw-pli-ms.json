{
    "snp4.9:835": "\"Disvāna taṇhaṁ aratiṁ ragañca,Nāhosi chando api methunasmiṁ;Kimevidaṁ muttakarīsapuṇṇaṁ,Pādāpi naṁ samphusituṁ na icche\".",
    "snp4.9:836": "\"Etādisañce ratanaṁ na icchasi,Nāriṁ narindehi bahūhi patthitaṁ;Diṭṭhigataṁ sīlavataṁ nu jīvitaṁ,Bhavūpapattiñca vadesi kīdisaṁ\".",
    "snp4.9:837": "\"Idaṁ vadāmīti na tassa hoti,Dhammesu niccheyya samuggahītaṁ;Passañca diṭṭhīsu anuggahāya,Ajjhattasantiṁ pacinaṁ adassaṁ\".",
    "snp4.9:838": "\"Vinicchayā yāni pakappitāni,Te ve munī brūsi anuggahāya;Ajjhattasantīti yametamatthaṁ,Kathaṁ nu dhīrehi paveditaṁ taṁ\".",
    "snp4.9:839": "\"Na diṭṭhiyā na sutiyā na ñāṇena,Sīlabbatenāpi na suddhimāha;Adiṭṭhiyā assutiyā añāṇā,Asīlatā abbatā nopi tena;Ete ca nissajja anuggahāya,Santo anissāya bhavaṁ na jappe\".",
    "snp4.9:840": "(iti māgaṇḍiyo):\"No ce kira diṭṭhiyā na sutiyā na ñāṇena,Sīlabbatenāpi na suddhimāha;Adiṭṭhiyā assutiyā añāṇā,Asīlatā abbatā nopi tena;Maññāmahaṁ momuhameva dhammaṁ,Diṭṭhiyā eke paccenti suddhiṁ\".",
    "snp4.9:841": "\"Diṭṭhañca nissāya anupucchamāno,Samuggahītesu pamohamāgā;Ito ca nāddakkhi aṇumpi saññaṁ,Tasmā tuvaṁ momuhato dahāsi.",
    "snp4.9:842": "Samo visesī uda vā nihīno,Yo maññati so vivadetha tena;Tīsu vidhāsu avikampamāno,Samo visesīti na tassa hoti.",
    "snp4.9:843": "Saccanti so brāhmaṇo kiṁ vadeyya,Musāti vā so vivadetha kena;Yasmiṁ samaṁ visamaṁ vāpi natthi,Sa kena vādaṁ paṭisaṁyujeyya.",
    "snp4.9:844": "Okaṁ pahāya aniketasārī,Gāme akubbaṁ muni santhavāni;Kāmehi ritto apurakkharāno,Kathaṁ na viggayha janena kayirā.",
    "snp4.9:845": "Yehi vivitto vicareyya loke,Na tāni uggayha vadeyya nāgo;Jalambujaṁ kaṇḍakavārijaṁ yathā,Jalena paṅkena canūpalittaṁ;Evaṁ munī santivādo agiddho,Kāme ca loke ca anūpalitto.",
    "snp4.9:846": "Na vedagū diṭṭhiyāyako na mutiyā,Sa mānameti na hi tammayo so;Na kammunā nopi sutena neyyo,Anūpanīto sa nivesanesu.",
    "snp4.9:847": "Saññāvirattassa na santi ganthā,Paññāvimuttassa na santi mohā;Saññañca diṭṭhiñca ye aggahesuṁ,Te ghaṭṭayantā vicaranti loke\"ti."
}