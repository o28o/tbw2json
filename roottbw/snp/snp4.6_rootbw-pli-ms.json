{
    "snp4.6:804": "Appaṁ vata jīvitaṁ idaṁ,Oraṁ vassasatāpi miyyati;Yo cepi aticca jīvati,Atha kho so jarasāpi miyyati.",
    "snp4.6:805": "Socanti janā mamāyite,Na hi santi niccā pariggahā;Vinābhāvasantamevidaṁ,Iti disvā nāgāramāvase.",
    "snp4.6:806": "Māraṇenapi taṁ pahīyati,Yaṁ puriso mamidanti maññati;Etampi viditvā paṇḍito,Na mamattāya nametha māmako.",
    "snp4.6:807": "Supinena yathāpi saṅgataṁ,Paṭibuddho puriso na passati;Evampi piyāyitaṁ janaṁ,Petaṁ kālaṅkataṁ na passati.",
    "snp4.6:808": "Diṭṭhāpi sutāpi te janā,Yesaṁ nāmamidaṁ pavuccati;Nāmaṁyevāvasissati,Akkheyyaṁ petassa jantuno.",
    "snp4.6:809": "Sokapparidevamaccharaṁ,Na jahanti giddhā mamāyite;Tasmā munayo pariggahaṁ,Hitvā acariṁsu khemadassino.",
    "snp4.6:810": "Patilīnacarassa bhikkhuno,Bhajamānassa vivittamāsanaṁ;Sāmaggiyamāhu tassa taṁ,Yo attānaṁ bhavane na dassaye.",
    "snp4.6:811": "Sabbattha munī anissito,Na piyaṁ kubbati nopi appiyaṁ;Tasmiṁ paridevamaccharaṁ,Paṇṇe vāri yathā na limpati.",
    "snp4.6:812": "Udabindu yathāpi pokkhare,Padume vāri yathā na limpati;Evaṁ muni nopalimpati,Yadidaṁ diṭṭhasutaṁ mutesu vā.",
    "snp4.6:813": "Dhono na hi tena maññati,Yadidaṁ diṭṭhasutaṁ mutesu vā;Nāññena visuddhimicchati,Na hi so rajjati no virajjatīti."
}