{
    "snp4.8:824": "Idheva suddhī iti vādayanti,Nāññesu dhammesu visuddhimāhu;Yaṁ nissitā tattha subhaṁ vadānā,Paccekasaccesu puthū niviṭṭhā.",
    "snp4.8:825": "Te vādakāmā parisaṁ vigayha,Bālaṁ dahantī mithu aññamaññaṁ;Vadanti te aññasitā kathojjaṁ,Pasaṁsakāmā kusalā vadānā.",
    "snp4.8:826": "Yutto kathāyaṁ parisāya majjhe,Pasaṁsamicchaṁ vinighāti hoti;Apāhatasmiṁ pana maṅku hoti,Nindāya so kuppati randhamesī.",
    "snp4.8:827": "Yamassa vādaṁ parihīnamāhu,Apāhataṁ pañhavimaṁsakāse;Paridevati socati hīnavādo,Upaccagā manti anutthunāti.",
    "snp4.8:828": "Ete vivādā samaṇesu jātā,Etesu ugghātinighāti hoti;Etampi disvā virame kathojjaṁ,Na haññadatthatthi pasaṁsalābhā.",
    "snp4.8:829": "Pasaṁsito vā pana tattha hoti,Akkhāya vādaṁ parisāya majjhe;So hassatī unnamatī ca tena,Pappuyya tamatthaṁ yathā mano ahu.",
    "snp4.8:830": "Yā unnatī sāssa vighātabhūmi,Mānātimānaṁ vadate paneso;Etampi disvā na vivādayetha,Na hi tena suddhiṁ kusalā vadanti.",
    "snp4.8:831": "Sūro yathā rājakhādāya puṭṭho,Abhigajjameti paṭisūramicchaṁ;Yeneva so tena palehi sūra,Pubbeva natthi yadidaṁ yudhāya.",
    "snp4.8:832": "Ye diṭṭhimuggayha vivādayanti,Idameva saccanti ca vādayanti;Te tvaṁ vadassū na hi tedha atthi,Vādamhi jāte paṭisenikattā.",
    "snp4.8:833": "Visenikatvā pana ye caranti,Diṭṭhīhi diṭṭhiṁ avirujjhamānā;Tesu tvaṁ kiṁ labhetho pasūra,Yesīdha natthī paramuggahītaṁ.",
    "snp4.8:834": "Atha tvaṁ pavitakkamāgamā,Manasā diṭṭhigatāni cintayanto;Dhonena yugaṁ samāgamā,Na hi tvaṁ sakkhasi sampayātaveti."
}