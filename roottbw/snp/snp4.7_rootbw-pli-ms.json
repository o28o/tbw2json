{
    "snp4.7:814": "\"Methunamanuyuttassa,Vighātaṁ brūhi mārisa;Sutvāna tava sāsanaṁ,Viveke sikkhissāmase\".",
    "snp4.7:815": "\"Methunamanuyuttassa,Mussate vāpi sāsanaṁ;Micchā ca paṭipajjati,Etaṁ tasmiṁ anāriyaṁ.",
    "snp4.7:816": "Eko pubbe caritvāna,methunaṁ yo nisevati;Yānaṁ bhantaṁva taṁ loke,hīnamāhu puthujjanaṁ.",
    "snp4.7:817": "Yaso kitti ca yā pubbe,hāyate vāpi tassa sā;Etampi disvā sikkhetha,methunaṁ vippahātave.",
    "snp4.7:818": "Saṅkappehi pareto so,kapaṇo viya jhāyati;Sutvā paresaṁ nigghosaṁ,maṅku hoti tathāvidho.",
    "snp4.7:819": "Atha satthāni kurute,paravādehi codito;Esa khvassa mahāgedho,mosavajjaṁ pagāhati.",
    "snp4.7:820": "Paṇḍitoti samaññāto,ekacariyaṁ adhiṭṭhito;Athāpi methune yutto,mandova parikissati.",
    "snp4.7:821": "Etamādīnavaṁ ñatvā,Muni pubbāpare idha;Ekacariyaṁ daḷhaṁ kayirā,Na nisevetha methunaṁ.",
    "snp4.7:822": "Vivekaññeva sikkhetha,etaṁ ariyānamuttamaṁ;Na tena seṭṭho maññetha,sa ve nibbānasantike.",
    "snp4.7:823": "Rittassa munino carato,Kāmesu anapekkhino;Oghatiṇṇassa pihayanti,Kāmesu gadhitā pajā\"ti."
}