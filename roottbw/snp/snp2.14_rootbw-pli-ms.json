{
    "snp2.14:376": "376\"Pucchāmi taṁ gotama bhūripañña, Kathaṅkaro sāvako sādhu hoti;\nYo vā agārā anagārameti,\nAgārino vā panupāsakāse.",
    "snp2.14:377": "377\nTuvañhi lokassa sadevakassa, Gatiṁ pajānāsi parāyaṇañca;\nNa catthi tulyo nipuṇatthadassī,\nTuvañhi buddhaṁ pavaraṁ vadanti.",
    "snp2.14:378": "378\nSabbaṁ tuvaṁ ñāṇamavecca dhammaṁ, Pakāsesi satte anukampamāno;\nVivaṭṭacchadosi samantacakkhu,\nVirocasi vimalo sabbaloke.",
    "snp2.14:379": "379\nĀgañchi te santike nāgarājā, Erāvaṇo nāma jinoti sutvā;\nSopi tayā mantayitvājjhagamā,\nSādhūti sutvāna patītarūpo.",
    "snp2.14:380": "380\nRājāpi taṁ vessavaṇo kuvero, Upeti dhammaṁ paripucchamāno;\nTassāpi tvaṁ pucchito brūsi dhīra,\nSo cāpi sutvāna patītarūpo.",
    "snp2.14:381": "381\nYe kecime titthiyā vādasīlā, Ājīvakā vā yadi vā nigaṇṭhā;\nPaññāya taṁ nātitaranti sabbe,\nṬhito vajantaṁ viya sīghagāmiṁ.",
    "snp2.14:382": "382\nYe kecime brāhmaṇā vādasīlā, Vuddhā cāpi brāhmaṇā santi keci;\nSabbe tayi atthabaddhā bhavanti,\nYe cāpi aññe vādino maññamānā.",
    "snp2.14:383": "383\nAyañhi dhammo nipuṇo sukho ca, Yoyaṁ tayā bhagavā suppavutto;\nTameva sabbepi sussūsamānā,\nTaṁ no vada pucchito buddhaseṭṭha.",
    "snp2.14:384": "384\nSabbepime bhikkhavo sannisinnā, Upāsakā cāpi tatheva sotuṁ;\nSuṇantu dhammaṁ vimalenānubuddhaṁ,\nSubhāsitaṁ vāsavasseva devā\".",
    "snp2.14:385": "385\n\"Suṇātha me bhikkhavo sāvayāmi vo, Dhammaṁ dhutaṁ tañca carātha sabbe;\nIriyāpathaṁ pabbajitānulomikaṁ,\nSevetha naṁ atthadaso mutīmā.",
    "snp2.14:386": "386\nNo ve vikāle vicareyya bhikkhu, Gāme ca piṇḍāya careyya kāle;\nAkālacāriñhi sajanti saṅgā,\nTasmā vikāle na caranti buddhā.",
    "snp2.14:387": "387\nRūpā ca saddā ca rasā ca gandhā, Phassā ca ye sammadayanti satte;\nEtesu dhammesu vineyya chandaṁ,\nKālena so pavise pātarāsaṁ.",
    "snp2.14:388": "388\nPiṇḍañca bhikkhu samayena laddhā, Eko paṭikkamma raho nisīde;\nAjjhattacintī na mano bahiddhā,\nNicchāraye saṅgahitattabhāvo.",
    "snp2.14:389": "389\nSacepi so sallape sāvakena, Aññena vā kenaci bhikkhunā vā;\nDhammaṁ paṇītaṁ tamudāhareyya,\nNa pesuṇaṁ nopi parūpavādaṁ.",
    "snp2.14:390": "390\nVādañhi eke paṭiseniyanti, Na te pasaṁsāma parittapaññe;\nTato tato ne pasajanti saṅgā,\nCittañhi te tattha gamenti dūre.",
    "snp2.14:391": "391\nPiṇḍaṁ vihāraṁ sayanāsanañca, Āpañca saṅghāṭirajūpavāhanaṁ;\nSutvāna dhammaṁ sugatena desitaṁ,\nSaṅkhāya seve varapaññasāvako.",
    "snp2.14:392": "392\nTasmā hi piṇḍe sayanāsane ca, Āpe ca saṅghāṭirajūpavāhane;\nEtesu dhammesu anūpalitto,\nBhikkhu yathā pokkhare vāribindu.",
    "snp2.14:393": "393\nGahaṭṭhavattaṁ pana vo vadāmi, Yathākaro sāvako sādhu hoti;\nNa hesa labbhā sapariggahena,\nPhassetuṁ yo kevalo bhikkhudhammo.",
    "snp2.14:394": "394\nPāṇaṁ na hane na ca ghātayeyya, Na cānujaññā hanataṁ paresaṁ;\nSabbesu bhūtesu nidhāya daṇḍaṁ,\nYe thāvarā ye ca tasā santi loke.",
    "snp2.14:395": "395\nTato adinnaṁ parivajjayeyya, Kiñci kvaci sāvako bujjhamāno;\nNa hāraye harataṁ nānujaññā,\nSabbaṁ adinnaṁ parivajjayeyya.",
    "snp2.14:396": "396\nAbrahmacariyaṁ parivajjayeyya, Aṅgārakāsuṁ jalitaṁva viññū;\nAsambhuṇanto pana brahmacariyaṁ,\nParassa dāraṁ na atikkameyya.",
    "snp2.14:397": "397\nSabhaggato vā parisaggato vā, Ekassa veko na musā bhaṇeyya;\nNa bhāṇaye bhaṇataṁ nānujaññā,\nSabbaṁ abhūtaṁ parivajjayeyya.",
    "snp2.14:398": "398\nMajjañca pānaṁ na samācareyya, Dhammaṁ imaṁ rocaye yo gahaṭṭho;\nNa pāyaye pivataṁ nānujaññā,\nUmmādanantaṁ iti naṁ viditvā.",
    "snp2.14:399": "399\nMadā hi pāpāni karonti bālā, Kārenti caññepi jane pamatte;\nEtaṁ apuññāyatanaṁ vivajjaye,\nUmmādanaṁ mohanaṁ bālakantaṁ.",
    "snp2.14:400": "400\nPāṇaṁ na hane na cādinnamādiye, Musā na bhāse na ca majjapo siyā;\nAbrahmacariyā virameyya methunā,\nRattiṁ na bhuñjeyya vikālabhojanaṁ.",
    "snp2.14:401": "401\nMālaṁ na dhāre na ca gandhamācare, Mañce chamāyaṁ va sayetha santhate;\nEtañhi aṭṭhaṅgikamāhuposathaṁ,\nBuddhena dukkhantagunā pakāsitaṁ.",
    "snp2.14:402": "402\nTato ca pakkhassupavassuposathaṁ, Cātuddasiṁ pañcadasiñca aṭṭhamiṁ;\nPāṭihāriyapakkhañca pasannamānaso,\nAṭṭhaṅgupetaṁ susamattarūpaṁ.",
    "snp2.14:403": "403\nTato ca pāto upavutthuposatho, Annena pānena ca bhikkhusaṅghaṁ;\nPasannacitto anumodamāno,\nYathārahaṁ saṁvibhajetha viññū.",
    "snp2.14:404": "404\nDhammena mātāpitaro bhareyya, Payojaye dhammikaṁ so vaṇijjaṁ;\nEtaṁ gihī vattayamappamatto,\nSayampabhe nāma upeti deve\"ti."
}